[1mحسن ونعيمة [0m

[1mحسن ونعيمة [0m

تأليف شوقي عبد الحكيم 

[1mحسن ونعيمة [0m

[1mشوقي عبد الحكيم [0m

[1mالناشر مؤسسة هنداوي سي آي سي [0mالمشهرة برقم ١٠٥٨٥٩٧٠ بتاريخ ٢٦ / ١ / ٢٠١٧ 

٣ هاي ستريت وندسور، SL4 1LD، المملكة المتحدة [1mتليفون: [0m‭+ ٤٤ (٠) ١٧٥٣ ٨٣٢٥٢٢‬ [1mالبريد الإلكتروني: [0mhindawi@hindawi.org [1mالموقع 
الإلكتروني: [0mhttp://www.hindawi.org إنَّ مؤسسة هنداوي سي آي سي غير مسئولة عن آراء المؤلف وأفكاره، وإنما يعبِّر الكتاب عن آراء 
مؤلفه. تصميم الغلاف: إيهاب سالم. الترقيم الدولى: ‭٩٧٨ ١ ٥٢٧٣ ١٣٣٥ ٤‬ جميع الحقوق محفوظة لمؤسسة هنداوي سي آي سي. يُمنَع نسخ أو 
استعمال أي جزء من هذا الكتاب بأية وسيلة تصويرية أو إلكترونية أو ميكانيكية، ويشمل ذلك التصوير الفوتوغرافي والتسجيل على أشرطة أو 
أقراص مضغوطة أو استخدام أية وسيلة نشر أخرى، بما في ذلك حفظ المعلومات واسترجاعها، دون إذن خطي من الناشر. 

Copyright © 2017 Hindawi Foundation C.I.C. All rights reserved. 

[1mحسن ونعيمة [0m

قُدِّمت على مسرح الجيب في عام ١٩٦٤م. 

[1mإخراج: [0mكرم مطاوع. [1mبطولة: [0mأمينة رزق.توفيق الدقن.محسنة توفيق.ملك الجمل.حسن عبد السلام.الكورس. 

[1mديكور: [0mرءوف عبد المجيد. [1mموسيقى: [0mسليمان جميل. (بيت نعيمة مِن الداخل هو مكان هذه المسرحية، وزمانها بعد مرور سنوات طويلة على حادث 
الغدر بحسَن وقَتلِه في ذات المكان. 

وحين يفتح الستار يفتح على صدرِ أو «دهليز» بيت من تلك البيوت القرويَّة، المتهدِّلة القليلة بأعمدتها الطينية، والتي كثيرًا ما 
تتكوَّن من طابقين. تلك البيوت التي يُمكن أن توجد متداخلة على بيوت الفلاحين الواطئة، والتي لا بدَّ وأن جيرها تساقط مع شُرَّاعاتها … 
دواوينها القديمة بدِكَكِها، ومصاطبها المفروشة بالحُصْر، وفراء الخرفان. 

إلى اليمين — قليلًا — توجد سلالم لها دربزين خشبيٌّ يقود إلى الدور الثاني حيث تُقيم نعيمة، ويجاور السلالم مزير — أي بناء طيني — 
يعلوه زيران قديمان، ويحيط به نبات الصبار العجوز. 

هنا وهناك أدوات منزلية، ومَصاطب وكتُب بلا لون. 

إلى اليمين يبدو مدخل حجرة الأم، الحُجرة نصف مظلمة، وإلى اليسار يبدو مدخل حُجرة الأب، وإلى الخلف مدخل أو سرداب، يُفضي إلى الباب 
الخارجي العريض المُحكم الإغلاق بالمزلاج، ويؤدِّي إلى الحارة التي يقَع البيت فيها. 

حين يضاء المسرح إضاءةً باهتة تُدلف الأم من حجرتها، والأم هنا امرأة في العقد الخامس، سريعة الحركة، متحفِّزة، لا تسكن أبدًا، تتأمَّل 
المكان قليلًا، تبحث عن شيء، تتعثَّر، تتَّجه ناحية السلالم محاوِلَة الإمساك بفرخ بطٍّ كبير، تُحاوره قليلًا، تتوقَّف شاردة.) 

[1mالأم [0m(لنفسِها) [1m: [0mدا النهارده العيد (تزفر) والناس فرحانة بره البيت. (تتوقف) واحنا لازم نفرح زي الناس بالعيد. (تُمسِك بفرخ البطِّ 
شاردة) بس لو كانت تسيبنا النهارده نعيش (تؤخذ قليلًا) دا بيقولوا البلد مفضوحة، وفيها رِجل غريبة. 

[1mنعيمة [0m(تظهَر نازلة السلالم، بقوامها المديد، وملامحها الصارمة، وعينيها الحادتين، تتسمَّر، ترى الأم، ثمَّ تسألها) [1m: [0mإيه اللي ناوية 
تعمليه؟ 

[1mالأم [0m(تُؤخَذ، ثم باستهانة) [1m: [0mحادبحه. 

[1mنعيمة [0m[1m: [0mزي زمان. 

[1mالأم [0m(تؤخذ) [1m: [0mلازم يندبح. 

[1mنعيمة [0m[1m: [0mادبحيه. 

[1mالأم [0m[1m: [0mعشان ناكل ونعيش، كل الناس بتعمل كده (تتوقَّف) دا النهارده العيد. 

[1mنعيمة [0m(بمرارة) [1m: [0mالعيد! 

[1mالأم [0m[1m: [0mتعالي عشان تمدي إيدك وتمسكيه معايا، تساعديني. 

[1mنعيمة [0m[1m: [0mأدبحه معاك؟ أنا؟ أمسك معاك؟ وعيزاني أمد إيدي (ترتبك، وهي تتخيَّل الماضي … تسترجعه) وهو بيرفض اللي ما عمروش أذى حد، وما 
يعرفش الشر (تشير) وفيه إدين كتير ورجلين دايسه عليه، على نفَسه، والغدر في كل حته (تحتد) الدم ملو الأرض. (تواجه الأم التائهة) الدم 
في كل حته. 

[1mالأم [0m(مرتدَّة متخاذلة) [1m: [0mأنا بقول ع الدِّيك اللي في إيدي. 

[1mالكورس [0m[1m: [0mبتقول ع الديك، ونعيمة بتقول على حسن، وكل واحد يقول اللي في نفسه. 

[1mنعيمة [0m(تغيب داخل نفسها) [1m: [0mأنا فاكراه … قدام عنيه. 

[1mالأم [0m(تَستعطفها) [1m: [0mطيب، ساعديني، امسكي معايا (بحنان) دا انتي بنتي. 

[1mنعيمة [0m(مبتعدة عنها) [1m: [0mعايزة مني إيه؟ فيه إيه عيزاني أعمله. 

[1mالأم [0m[1m: [0mتولعي النار في الحطب. 

[1mنعيمة [0m[1m: [0mبتقولي تولعيها؟ 

[1mالأم [0m(بهدوء) [1m: [0mأيوه تولعيها وتساعديني (تقترب منها) تمسكي معايا، والسكاكين ع الحيط. 

[1mنعيمة [0m(بتحدٍّ) [1m: [0mوحتى لو دبحناه … أنا شيفاه وهو بيجري من غير راس، وشايفة اللي قتلوه بالسكاكين. (بتعقُّل تواجه الأم …) وقعوه … 
وحشوها. 

[1mالأم [0m(تذعر) [1m: [0mامسكي معايا، امسكيه. 

[1mنعيمة [0m[1m: [0mعيزاني أحط إيدي معاكم ودمه يبقى هنا على هدومي؟ (تتلفت حولها) على كل حتة، هنا ع الحيطان، وعند السلالم. 

[1mالأم [0m(لنفسها) [1m: [0mمكنشي فيه حيطان (تستدير) واللا كان (تتذكر) أنا مش فاكراه، مش فاكراه قوي، اللي حصل. 

[1mالكورس [0m[1m: [0mمفيش حاجة بتتنسي، كله بيفضل هنا في الأرض، حتى الغدر. 

[1mنعيمة [0m[1m: [0mافتكري شوية، اسمعيه في ودانك وهوه بيتمرَّغ ع الأرض قدامك (تعاجلها) هنا تحت رجليك الحتة اللي شيلاكي في الأرض، وكان ليل. 

[1mالأم [0m(لنفهسا) [1m: [0mكان وش الفجر. 

[1mنعيمة [0m[1m: [0mومكنشي فيه حس، هو بس اللي كان بيصرخ وياكل في الأرض (تدور حولها تواجهها) والدم حصل هدومك. 

[1mالأم [0m(تفزع) [1m: [0mهنا. (تبحث ملابسها) هنا لأ. (تتوقف) أنا قلعتها، قلعتها خالص ورميتها هناك (تتوقف) لأ، أما حرقتها بالجاز (تتذكر) مش 
بالجاز، أنا مسكتها في إيدي الجلبية التييس السودة، ورحت رمياها في شَروقة الفرن على طول دراعي. (لنعيمة) أنت اللي بتجيبهالي، 
وتلبسهالي كل ما تشوفيني يا نعيمة وأحط وشي في وشك (لنفسها) أخليها؟ ودا معقول أحطها تاني على جسمي؟ بدمها اللي حصلني؟ (تتحسر) دا 
غرقني، ملا هدومي، دا وصل لهنا (تتوقف في مُنتصَف المسرح، وتُسَلَّط عليها إضاءة ملتهبة، وتروح تبحث وتتشمَّم ملابسها) يا سلام يا 
بنتي! أحطها تاني على جسمي وأمشي بيها في الدنيا (تنكس) دا أنا عترت في السلالم، ومن يومها ما قمتش ووقفت على حيلي، (ترفع رأسها شيئًا 
فشيئًا لتواجه نعيمة) وانتي شوفتيني يا نعيمة وعنيك شرختني، زي المنشار في الخشب وانتي في وقفتك فوق ع السلالم.(صمت طويل.) 

(يدلف الأب بقفطانه المخطط وسرواله وأقدامه العارية سريعًا مُهرولًا منكَّسًا، من حجرته المظلمة إلى اليسار سائلًا.) 

[1mالأب [0m[1m: [0mبتقولوا ع اللي حصل. 

[1mنعيمة [0m[1m: [0mيوم الدم. 

[1mالأم [0m[1m: [0mبنقول. 

[1mالأب [0m(يستدير مبتعدًا، غير مبال) [1m: [0mالمغنواتي. 

[1mنعيمة [0m[1m: [0mأيوه. 

[1mالأب [0m[1m: [0mوهو مرمي في الأرض بخطره. 

[1mنعيمة [0m[1m: [0mأيوه، بخطره. 

[1mالأب [0m[1m: [0mبرغبته. 

[1mنعيمة [0m(تقترب منه، تسأل) [1m: [0mشفته؟ بعينك شفته، وهو بيلخص من راسه، زي الطور المدبوح؟ 

[1mالأب [0m(يبتعد مغمغمًا) [1m: [0mأنا ما شفتوش، ومفيش حاجة حصلتني (يعلو صوته الخالي من التعبير) أنا كنت بعيد عند الباب (يتوقف يستدير لنعيمة 
مستاءً) والحكاية دي قديمة قوي (مشوحًا) دا فات عليها كتير (محتدًّا) هيه مش ناوية تخلص، تغور، تنزاح مِن قدام عنينا؟ (يتحسَّس يديه) 
دا مفيش حاجة بتستنه، النخل بيقع، وحتى البيوت بتتفتت وتبقى تراب ندوس عليه واحنا ماشيين، والناس، كله بيروح وما نشوفوش، ننساه، الحلو 
والوحش كله بنرميه من ورا ضهرنا، على طول دراعنا نرميه. 

[1mالكورس [0m(يسخر) [1m: [0mنرميه؟ يا ريت، هو فيه في الدنيا حاجة بنعملها ونرميها. 

[1mنعيمة [0m(محتدة) [1m: [0mنرميه فين؟ قول، فين؟ 

[1mالأب [0m[1m: [0mنرميه. 

[1mالأم [0m(لنفسها إلى الخلف) [1m: [0mأنا رميته مالبستوش (تهرول إلى الداخل، تتسمَّر) في الشروقة. 

[1mنعيمة [0m(للأم) [1m: [0mالدم. 

[1mالأم [0m(لنفسها) [1m: [0mودا معقول؟ أحطه على جسمي؟ بدمه؟ 

[1mنعيمة [0m(للأم) [1m: [0mالدم؟ 

[1mالأب [0m(يتولاه التوتُّر، شيئًا فشيئًا) [1m: [0mيا نعيمة ابعدي عني. 

[1mالأم [0m(لنفسها) [1m: [0mدي حاجة تخوف. 

[1mنعيمة [0m[1m: [0mاحنا بس بنفتكر، بنجيب اللي ورانا ونشوفو. 

[1mالأب [0m(يتذكر) [1m: [0mأنا ماشوفتوش، أنا لحقت نفسي (يمثل) حطيت إديه لتنين على عنيه وأنا واقف ورا الباب، وبعد كده اترميت ع الباب (بحدة) ما 
قدرتش أقوم، واقف على رجليَّه. 

[1mالأم [0m[1m: [0mدي كانت جلبية الفرح. 

[1mالأب [0m[1m: [0mما قدرتش (يسائل نفسه) أقدر ازاي؟ 

[1mنعيمة [0m(مغمغمة) [1m: [0mبنفتكر. 

[1mالأم [0m[1m: [0mكانت آخر مرة (لنفسها) وبعد كده ماقدرتش. 

[1mنعيمة [0m(تشير إليهما) [1m: [0mانتو لتنين. 

[1mالكورس [0m(مؤكدًا) [1m: [0mهما لتنين، أمك وأبوك. 

[1mالأب [0m(يعاوده المرح) [1m: [0mأنا بقول على نفسي (للأم) وكل واحد يقول على نفسه، هيه كده العيشة، محدش يقف على كتف التاني، أيوه، يعني كل واحد 
يقف على رجليه، يشيل نفسه ويمشي. (يضحك ويصفِّق بيديه شأن الأطفال) الجدع اللي يمشي، اللي يحط رجله ويمشي، ما يقعشي في الأرض زي 
الحيطان ويتوه في التراب. (يفتر مرة واحدة) أيوة، هيه كده. 

[1mالأم [0m[1m: [0mأنا ما قلتلكشي شيلني وامشي بيَّه(فترة) محدش بيشيل حد في الدنيا دي. 

[1mنعيمة [0m(فجأة) [1m: [0mأنا بس اللي شيلاه وماشية بيه من يومها. 

[1mالأب [0m[1m: [0mما هو كلنا شايلين (يضحك) مش انتي بس وحدك … بزورك اللي شيلاه. (يَهزل مقلِّدًا ابنته) أنا بس (يجرها نحوها) ليه انتي بس … 
وحدك. 

[1mنعيمة [0m[1m: [0mأنا مقتولة، وما عملتش حاجة. (تسألهما في شيء قليل من الشك) أنا عملت حاجة؟ 

[1mالأم [0m(تتسمر) [1m: [0mانتي كنتي موجودة (ثم بتأكيد) انتي موجودة. 

[1mنعيمة [0m(تروح تدافع عن نفسها) [1m: [0mأنا كنت بعيد، مالمستوش، إيدي ما تحتطش عليه، على شعرة منه، على خيط من هدومه. 

[1mالأب [0m(يغيظها) [1m: [0mلكن كنتي معايا، ولك يد في اللي حصل، لك … لك … لك. 

[1mالأم [0m(تهرول ناحية السلالم، وتُضاعَف الإضاءة على السلالم، تبدو خربة متهالكة) [1m: [0mكنتي واقفة هنا. (بحماس فجائي) أنا شفتك وانتي هنا، 
وإيدك ع الدربزين وكل حاجة قدام عنيك، اللي بيحصل، اللي كلنا عملناه، كل واحد حط إيده فيه (تروح تحصي الموجودين) أنا، وده، وده. 
(تتوقف) كلنا، كل سكان البيت ده، اللي بيتنفسوا فيه. (بحدة) كلنا (لنعيمة) وانتي معانا. 

[1mالأب [0m[1m: [0mمعانا. 

[1mنعيمة [0m(باستنكار) [1m: [0mمعانا، أنا معاكم في اللي عملتوه (تراجع نفسها) يعني عشان كنت موجودة وشفت؟ كنت أفقع عنيَّه، أتعمي، أردمهم بالتراب 
بتاع الأرض وما شفش. 

[1mالأم [0m[1m: [0mانتي كنت موجودة يا نعيمة، موجودة. 

[1mالكورس [0m[1m: [0mكانت موجودة، والقتل بيجري تحت عنيها، كانت بتاكل عنيها ورموشها تلهب زي شَروقة الفرن. 

[1mالأب [0m(يصفق) [1m: [0mمعانا، ماشية قدام. 

[1mنعيمة [0m(تغضب) [1m: [0mانتو عملتوها؟ مع بعض عملتوها وقفتوا صف واحد، إديكم في إدين بعض (تستدرك) أنا بقول على زمان، وبتعملوها النهارده، كل 
يوم كل طلعة شمس تعملوها، كل لحظة، كل ما الدنيا تغيم، كل ما نكلم بعض وأحط وشي في وشك وفي وشه. (تشير إلى الأب المتنمر كالطفل) مع 
بعض، صف واحد، من يومها تعملوها (تواجه السلالم) وأنا واقفة هنا، فوق، بعيد. 

[1mالكورس [0m[1m: [0mمفيش حد بعيد على اللي بيحصل، الجريمة اللي بتحصل. 

[1mالأب [0m(يصيح) [1m: [0mمفيش فوق ومفيش تحت، كلنا مع بعض (باتِّهام) وانتي مكنتيش بتعيطي وباين عليك حزن، وتاكلي في روحك ع السلالم. 

[1mالأم [0m(تغيب متذكرة) [1m: [0mمش عارفة ليه ما نزلكشي دموع وانتي مفجوعة (تتجه الأم إلى السلالم كالنائمة) وانتي في وقفتك وشيفاه، وبتبصي لفوق، 
(تتوتر) وعنيك عليَّه، أنا وأبوك، واحنا بننطر الدم من على هدومنا القديمة ونجري وندخل في الحيطان. 

[1mالأب [0m(يعربد) [1m: [0mوالمغنواتي ورانا يا هاجر، بيشرب في دمه. 

[1mنعيمة [0m(بتعالٍ، من أعلى السلالم) [1m: [0mأنا كنت فوق. 

[1mالكورس [0m[1m: [0mع السلالم. 

[1mالأم [0m[1m: [0mواحنا هنا، تحت … عند رجليك، أمك وأبوك. (تستعطفها) اللي ربيناك، شلناك هنا، وكنا بنلاعبك ونجري بيك في الدرب، برا، بعد الناس 
ما تنام، أيام القمرة (تتغير نبرات صوتها) أيام ما كنتي تسيبينا وتطلعي في الخلا، ونجيبك من عند راس الحارة، وانتي بترفسي وصوتك جايب 
من آخر الدنيا، الدنيا سمعاه. (بحدة أكثر) في لربع جهات، في كل النجع، هنا، وهناك، في كل حته سمعينك، وانتي بتلفي في العزب والبلاد 
تغني معاه، وجميع الناس شيفاك وبتشاور يا نعيمة، شافوكي، مفيش عين ما شفتشي. 

[1mالكورس [0m[1m: [0mكلنا شفناها نعيمة، وهيه بتحبي، وهيه بتضحك للدنيا وتحضنها. 

[1mالأب [0m(بشكل عادي) [1m: [0mفي مرة كنت في مولد وشفتهم، مولد القرني … بعنيه. 

[1mنعيمة [0m[1m: [0mمن يومها فاكرين انتي وهوه؟ أبويا وأمي؟ (تتأملها) بعد ما قفلتوا البيت، واستخبيتوا جوه؟ في الحواصل العتمة اللي جوه (تصرخ) دي 
عتمة عتمة. 

(صمت ثقيل.) 

[1mالأب [0m(للأم) [1m: [0mفي مرة كنا في مولد، أنا وأولاد أخويا وكان آخر الليل. (يفتر شيئًا فشيئًا) كنا التروكة بتاع الغوازي آخر الليل. 

[1mنعيمة [0m(تقاطعه وهي تنشد لنفسها) [1m: [0mوتيجي ليام وتموت، وكل واحد قافل على نفسه، وفي كل يوم تشب حريقة (تؤكد) محصلشي إنها اتطفت يوم وهمدت 
بقت رماد، محصلشي (تتأملهما). 

[1mالأم [0m[1m: [0mما تبصليش وتحرقيني بعنيك، أيوه … هاه؟ ما تبصليش، ابعدي عني، وأبوك أهو، روحيلو … كفاية بقه، كفاية (تأخذ في الدفاع عن نفسها) 
دا أنا خدلت من يومها، عملت زيه، وهو بيترمي في كل حته، ودمه على هدومنا. (تروح تتشمم ملابسها) دا أنا مش طايقة هدومي من يومها. 

[1mنعيمة [0m(تعاجلها) [1m: [0mمهما تقلعي هدومك وتحرقيها، ترميها في النار الآيدة، برضه حاتفضلي تاكلي في نفسك في العتمة اللي جوه، اللي ماليه 
البيت. (تُعدِّد) في كل حته … الحواصل والبيبان، والحيطان وعفش الرز، والصناديق القديمة والهدوم، كل اللي بنحط عليه إيدنا ورجيلنا، كل 
اللي بتشوفو عنينا. (تستدير) وكل واحد بيشوف نفسه (بثقة) وأنا كنت عارفة كده، هو دا اللي كنت بشوفو (تهدأ) وعشان كده معيطش (تتساءل) 
وعيَّط ليه؟ 

[1mالكورس [0m[1m: [0mفيه ناس بتعيط، بتعيَّط وما بنسمعهاش. 

[1mالأب [0m(وكما لو كان يغيظها) [1m: [0mلكن اللي حصل وصلك. (يضحك ويُحدث ضوضاء شديدة) أنت غرقانة زينا. (موسيقى خلفية، تأثير أمطار ورذاذ ماء) 
رجلك حصلت الميه اللي ما فيش منها طلوع، البحر اللي وقعنا فيه احنا التلاتة، الطوفان اللي ملوش أول من آخر. (تبرق عيناه) ومفيش منه 
مهرب، منفذ قد عقب الباب نفلت منه (حالمًا) ونطلع للهوا الطاير، هوا الليل الحلو (للأم) فاكراه؟ اللي كنا بنشمه زمان أنا وانتي. 
(مشيرًا إلى نعيمة) قبل ما تتولد، زمان، قبل ما نغرق، قبل حكاية المغنواتي (يعلو صوته) قبل ما يحصلنا الطوفان يا هاجر (ينسحب إلى الخلف 
مغمغمًا) اللي حصل من سنين وسنين. 

[1mنعيمة [0m[1m: [0mفي كل حته يشوف نفسه، في كل حتة. 

[1mالأم [0m(تصيح، تروح تحاصر نعيمة وتسألها) [1m: [0mقوليلي يا نعيمة؟ ليه كنتي كده في وقفتك فوق ع السلالم، وإيدك على خشب الدربزين، ومفيش دمعة 
واحدة في عنيك لتنبن (تؤكد) دمعة واحدة! 

[1mالكورس [0m[1m: [0mفيه ناس بتعيَّط، بتعيَّط وملهاش دموع. 

[1mنعيمة [0m(تواجهها) [1m: [0mوأعيَّط ليه طول ما أنا بشوف نفسي؟ 

[1mالأب [0m[1m: [0mانتي كنتي معانا، وكنتي بتحبيه زي خرز عنيك، وشفتي بعنيكي اللي حصل تحت رجليك (يطرق كفًّا بكف). 

[1mالكورس [0m[1m: [0mكانت موجودة، احنا شفناها بعنينا اللي حايكلها الدود. 

(صمت) 

[1mنعيمة [0m[1m: [0mأيوة، أنا كنت موجودة، واللي بيحصل قدام عنيه (تتَّجه إلى السلالم مع حركة الإضاءة، تصعَدُ سريعًا إلى منتصفها، تجمد في 
وقفتها، نفس الوقفة القديمة) أنا كنت موجودة. 

[1mالأم [0m(تصعد إليها، وتروح تعدل من وقفتها، تنزل سلمة، وتتأملها قليلًا، تذعر، تتراجع) [1m: [0mلأ لأ مش هيه دي عنيك، مش هيه (تشير نازلة 
السلالم) فاكراها. 

[1mالأب [0m(يتراجع ناحية الباب) [1m: [0mأنا كنت بعيد، قرب الباب (يتأمل ذيل قفطانه) ومفيش حاجة حصلتني. 

[1mالأم [0m(تبحث ملابسها) [1m: [0mأنا اللي غرقت. 

[1mالكورس [0m[1m: [0mكلهم غرقانين، سكان البيت ده. 

[1mنعيمة [0m[1m: [0mأنا كنت هنا … فوق، وشيفاكم. 

[1mالأم [0m(باتِّهام) [1m: [0mكنتي موجودة بتتفرجي، وعنيكي ناشفة، بتجهزيه، الشر اللي بياكل فيك، سوس بينغل في كل حتَّة، في عنيك ورموشك وسقف حنكك 
الناشف. 

[1mنعيمة [0m(يغالبها الضحك وهي في وقفتها تلك على السلالم) [1m: [0mهاه، جاهزين؟! (بتحدٍّ) نعيد اللي حصل في وش بعض؟ كل واحد منا احنا التلاتة 
يعمل قاضي على نفسه، وما فيش قاضي من بره … جاهزين؟ 

[1mالكورس [0m[1m: [0mطواحين، طواحين، طواحين، كل طلعة شمس، كل غمضة عين. 

[1mالأم [0m(وهي منكمشة في مكانها، تتطلَّع إليها باسترحام) [1m: [0mبلاش يا نعيمة، بلاش؛ دا احنا مش قادرين (تبحث عن شيء إلى أن تعثر على فرخ البط 
المقيد) دا أنا نسيت اللي ورايا (تستعطفها) واحنا لازم نعيش زي الناس اللي عايشة، دا احنا صدينا زي النحاس القديم، ما عدناش نشوف 
الدنيا، النسيم الحلو، اللي يشرح القلب، قلب العليل، يشفيه. (يتولاها الفرح) دي الناس بره، بره البيت ده، بيسهروا قدام البيت والدكاكين 
لوش، … والبنات بترقص وتغني وتتجوز في الستر، والحواري بتكبر وتشغي عيال (للأب) كل دا نسيناه، ماعدناش فاكرينو بقالنا عمر. (لنعيمة) لا 
عدنا بنشوف الناس … ولا الناس عايزة … تشوفنا … من بعد اللي حصل. 

[1mالكورس [0m[1m: [0mاحنا شايفين … عنينا مفتوحة ع اللي بيحصل … القاتل والمقتول. 

[1mنعيمة [0m(في مكانها) [1m: [0mاحنا بنشوف الناس … والناس بتشوفنا (تتجه ناحية الأم) وحتى لو كنتي بتطلعي كل ليلة … تسهري لوش الفجر … وتكلمي 
الناس … تعيشي معاهم برضه حاتشوفي نفسك … في كل حتى تحطي فيها رجلك … تشوفي نفسك … اللي عملتيه بإديك … وانتي واقفة هنا … وماسكة 
الساطور والدم على هدومك. 

[1mالأب [0m[1m: [0mانتي كنتي عيزاني أعمل إيه؟ أسمع فضايحك طول ما أنا ماشي يا نعيمة؟ في كل شبر، الحتة اللي أحط فيها رجليَّه. 

[1mنعيمة [0m[1m: [0mعايز تقول أني أنا السبب في اللي حصل. 

[1mالأم [0m[1m: [0mأيوه انتي السبب … انتي اللي مررتي حنكنا عمر بطولو … انتي اللي قفلتي البيت وقوضتيه من جوا ومن برا … (تتحسر) دا ما عدشي فيه … 
سكانوا ماتوا من زمان وشبعوا موت (تلقي بفرخ البط بعيدًا). 

[1mالكورس [0m(أصوات متداخلة … مختلطة) [1m: [0mبتحطم وتعيش … بتشم الهوا … اللي فات … الحلو والوحش … حاتشوفو … حاتشوف حسن … فاكرين؟ كانت معلولة 
م الحب … كان بيغنيلها في كل حتة … كانت لسه في عز الصبا … هيه الصبا … نعيمة الصبا. 

[1mنعيمة [0m(تحلم … موسيقى خلفية … تأثير موالد … ودفوف … وصاجات … ومغني يمول) [1m: [0mأنا كنت عايزة أشم الهوا دا اللي بتتكلموا عليه ليل نهار … 
أحب وأغني وأتجوز … زي كل البنات (تتوقَّف) وكانت أول مرة أشوفو فيها … كنا في مولد … وهوه كان بيغنِّي … وحسيت إنه كان بيغني من قلبه 
… بيقول اللي جواه … ولقيت نفسي ماشية معاه … رِجْلِي على رجله. (تنحسب إلى الخلف) سبت البنات اللي معايا، ورحتله (يظهر الجزء الأعلى 
من حسن، في بقعة ضوء … تتجه إليه نعيمة … تعلو ضوضاء المولد فترة). 

[1mحسن [0m(بخفوت) [1m: [0mصحيح عايزة تيجي معانا؟ 

[1mنعيمة [0m(مطرقة في الأرض) [1m: [0mأيوه يا حسن. 

[1mحسن [0m[1m: [0mأنا شفت ده في عنيك. 

[1mنعيمة [0m[1m: [0mأنا اسمي نعيمة. 

[1mحسن [0m(حالمًا) [1m: [0mيا نعيمة. 

[1mنعيمة [0m[1m: [0mوبلدنا اسمها المنشية. 

[1mحسن [0m[1m: [0mوأهلك؟ أبوك وأمك؟ 

[1mنعيمة [0m[1m: [0mحارجع أقولهم … آخد رأيهم. 

[1mحسن [0m[1m: [0mوإن قالوا لأ … ومارضيوش يجوزوك مغنِّي فقايري زي حالاتي … بيغني على غاب، وبيغني من غلبه … يا نعيمة. 

[1mنعيمة [0m[1m: [0mحامشي معاك طول العمر يا حسن … وأموت معاك. 

[1mحسن [0m[1m: [0mأنا اللي حاموت عشانك يا نعيمة. 

[1mنعيمة [0m(تتراجع) [1m: [0mلأ … لأ … يا حسن. 

(تعلو ضوضاء المولد … يختفي حسن، وتعود نعيمة إلى مقدمة المسرح.) 

[1mنعيمة [0m[1m: [0mوجيت قولتلكم … حبيت على إديكم … (للأب) ع التراب اللي بتدوس عليه … التراب. 

[1mالأب [0m(منزعجًا) [1m: [0mبس دا كان زمان … زمان قوي … وراح. 

[1mنعيمة [0m(بقوة) [1m: [0mما حجاش راحت … ودا ما يتنسيش. 

[1mالأم [0m[1m: [0mاحنا كل يوم نجيبه، ونقلب فيه، كل واحد يقف فوق، على كتف التاني ويدوسه تحت رجليه. 

[1mالأب [0m[1m: [0mغرقانين. 

[1mنعيمة [0m[1m: [0mمحدش غرقكم مفيش حاجة قفلت عليكم الباب من بره بالضبة والمفتاح … وغرقتكم بعد ما قتلتوه وهو بيغني (فترة) انتوا اللي غرقانين. 

[1mالأم [0m(تتنمر) [1m: [0mوانتي معانا … كلنا … احنا التلاتة. 

[1mنعيمة [0m[1m: [0mأنا عايزة كده. 

[1mالأب [0m[1m: [0mكدابه طول عمرك. 

[1mنعيمة [0m[1m: [0mعيزاكم تغرقوا كل طلعة شمس … عيزاكم تنسوها الشمس اللي بتملا الشوارع … وتفوت في الهدوم. 

[1mالأم [0m(تؤخذ) [1m: [0mبتستناه الشر … وتمشيلو (تتذكر وتعاود الجري ناحية السلالم) وهو دا اللي شفته في عنيها، وكفها ع الدربزين. 

[1mالأب [0m[1m: [0mخلينا في وش بعض … أهوه كلنا هنموت ونشبع موت … أهي موته جو البيت. 

[1mنعيمة [0m[1m: [0mأنا ماهموتش. 

[1mالأم [0m[1m: [0mكلنا حانموت … وبنموت … ما فيش حد حايخلد … حتى اللي بره البيت … والنخل العالي … والجميز … والطير الضارب في قبة السما … 
(مهددة) وانتي معانا … 

[1mالأب [0m(يستعد للدخول في حجرته) [1m: [0mدي قبلينا يا هاجر، دي هيه السبب. (يدخل) هيه اللي جابته لحد هنا … الندم (يختفي). 

[1mالأم [0m(تجري كالمذعورة ناحية حجرة الأب) [1m: [0mأنت حاتدخل تنام وتسيبني هنا؟ (تشير إلى نعيمة) تسيبني لها … لوحدي. 

[1mالأب [0m(من الداخل ضائقًا) [1m: [0mأنا مش قادر بقه … كل واحد يشيل نفسه.(صمت) 

[1mالأم [0m(تستدير إلى البطة المقيدة الملقاة) [1m: [0mدا احنا كنا عايزين ندبح الضكر وناكله نفرح بالعيد ونتعشى … زي الناس اللي عايشه (تتأمل 
نعيمة التي تروح تتزين وتفرد ضفائر شعرها … تتغير الإضاءة … تخفت أكثر). 

[1mالأم [0m(تستعطفها) [1m: [0mكفاية النهارده كده يا نعيمة … كفاية. 

[1mنعيمة [0m[1m: [0mأنا ما عملتش حاجة … أنا بدافع عن نفسي معاكم. 

[1mالكورس [0m[1m: [0mنَفَسهم انقطَع، بيعضوا الأرض، بياكلوا لحم بعض جوا البيت في الدِّرا. 

[1mالأم [0m(بتلهُّف) [1m: [0mواحنا كمان بندافع عن نفسنا … (بتعقُّل) أصل كل واحد بيتهم التاني في وشه بيشيل حمله ويرميه على ضهر اللي قدامه، 
(لنفسها) أصله كتير … كتير قوي واحنا شايلينه بقالنا كتير … دا احنا شبنا أنا وأبوك (تقترب منها مهدِّدة)، وانتي كمان … خلاص 
(تتأمَّلها من تحت لفوق) راحت عليك، (تتحسَّر) ما عدشي فيكي … (تمسك كعبيها) رجليكي نشفت وكعابك عرقبت (تقوم على ركبتيها وتروح 
تتحسَّسها) وجسمك ما عدشي فيه (تواجهها) وحتى كمان صدرك … صدر نعيمة … حط وشه في الأرض … (تَهمِسُ في أذنيها) اسمعيني يا بنتي … وشوفي 
شعرك في المراية … شوفي نفسك … (تَبتعِد عنها) دا انتي … كنتي ست الستات. وشعرك كان سلب … سلب جمال … ومفيش عين كانت تترفع فيك … زمان 
… وانتي لسه صبية قبل ما تشيلي وتحزني … (يعلو صوتها) وأنا شفتك هنا ع السلالم … (لنفسها) وزي ما تكوني شيلاه … ومجهزاه … وعيزاه. 

[1mالكورس (١) [0m[1m: [0mنعيمة كانت شيلاه … شيلاه. 

[1mالكورس (٢) [0m[1m: [0mنعيمة كانت عرفاه. 

[1mنعيمة [0m[1m: [0mأنا كنت عرفاه. 

[1mالأم [0m[1m: [0mوليه تمديله إديك … وتحضنيه. 

[1mنعيمة [0m[1m: [0mاللي بيعمل حاجة … بيعملها بإديه. 

[1mالأم [0m[1m: [0mيا ريتها كانت انقطعت … وما تمدتشي (تتأمَّلُ يديها) لكن أبوك … أبوك هو اللي دفعني. 

[1mالأب [0m(من داخل حجرته) [1m: [0mانت بتقعي عليه؟ (فترة عابثًا) دا أنا مش قادر أشيل نفسي … 

[1mالأم [0m[1m: [0mعايز يهرب … ينام … عنيه تغمض. 

[1mنعيمة [0m[1m: [0mمفيش هرب … والباب مفتوح. 

[1mالأم [0m(بتلهُّف) [1m: [0mوليه ما نخرجشي … ونبقى زي الناس (باستعطاف) دا كل الناس بتعمل كده … الدم على هدومهم، لكن بيقابلو بعض في كل حته … 
وماشيين. 

[1mنعيمة [0m[1m: [0mاللي يقدر يمشي … يمشي … الباب آهو. 

(تشير إلى الباب.) 

[1mالأم [0m[1m: [0mنمشي (تدور حول نفسها) نروح فين؟ 

[1mنعيمة للأم [0m[1m: [0mالدنيا كلها سكك. 

[1mالأم [0m(مُلتهِّفة) [1m: [0mفين؟ 

[1mالكورس [0m[1m: [0mمش عارفين يروحوا فين … والدنيا كلها سكك. 

[1mنعيمة [0m[1m: [0mالدنيا قدامك. 

[1mالأم [0m[1m: [0mنمشي مع بعض … احنا التلاتة. 

[1mالكورس [0m[1m: [0mالقاتل والمقتول. 

[1mنعيمة [0m(تسخر) [1m: [0mاحنا التلاتة … القاتل والمقتول. 

[1mالأم [0m[1m: [0mنحط إدينا في إدين بعض ونطلع … نطلع خالص من البلد دي. 

[1mنعيمة [0m[1m: [0mوالناس اللي برا … اللي برا البلد دي؟ 

[1mالكورس [0m[1m: [0mالناس اللي برا … الناس … احنا. 

[1mالأم [0m[1m: [0mمحدش شاف حاجة … ومحدش له عندنا حاجة (تتوقف) بس البلد فيها رِجْل غريبة. 

[1mالأب [0m(من الداخل … يتململ) [1m: [0mيا ريت. 

[1mالأم [0m[1m: [0mانت بتحلم. 

[1mنعيمة [0m[1m: [0mعايز يقوم. 

[1mالأم [0m[1m: [0mدا العجز ضارب في كل حتة. 

[1mنعيمة [0m(بتعاجُب) [1m: [0mأنا لسه صبية … أنا بنت امبارح. 

[1mالأم [0m(ساخرة) [1m: [0mانتي … دا انتي مدفونة جوا نفسك. 

[1mنعيمة [0m[1m: [0mانتوا اللي دفنتوني. 

[1mالأب [0m(هازئًا) [1m: [0mأنا كنت بعيد. 

[1mنعيمة [0m[1m: [0mوأنا ما عملتلكمشي حاجة، ما قفلتش عليكم زي ما بتقولوا، والدنيا آهي، واسعة للي عايز يمشي، يشيل حمله على كتفه ويمشي (تتجه إلى 
الباب الخارجي وتعالجه وتفتحه على مصراعيه. تبدو الحارة ويعم الضجيج الخارجي). 

[1mالأب [0m(يخرج مسرعًا … فرحًا) [1m: [0mانتي فتحتي الباب؟ (للأم) نطلع بره. 

(فترة صمت إلى أن تظهر السائلة بوجهها المتغضِّن القبيح … وخواتمها وغوايشها وشَعرها المصبوغ بالحناء تحت طرحتِها السوداء … تُنزل 
أحمالها.) 

[1mالسائلة [0m(ورجلها على عتبة الباب الخارجي) [1m: [0mيا ساتر … ياللي هنا. 

(يُذعر كلٌّ من الأم والأب … يتبادَلان النظرات العَجلى … ويركضان إلى حجرتهما.) 

[1mنعيمة [0m[1m: [0mمين؟ 

[1mالسائلة [0m[1m: [0mهما جروا ليه؟ 

[1mنعيمة [0m[1m: [0mلما شافوكي … وانتي مين؟ 

[1mالسائلة [0m(تتقدم بأحمالها) [1m: [0mأنا غريبة … بلف في البلاد ولما شفت البيت مفتوح … وجواه ناس بتتكلم دخلت أشوف … 

[1mنعيمة [0m[1m: [0mاللي جوه محدش يشوفو (فترة) تعالي، ادخلي. 

[1mالسائلة [0m(تتقدم أكثر بأحمالها، تقف على مبعدة من نعيمة، تتفرَّسها طويلًا، ثم بتردُّد وهي تقدِّم رِجْلًا وتؤخِّر أخرى) [1m: [0mقوليلي يا 
بنتي، احكيلي أحكيلك واشكيلي وأنا أشكيلك. 

[1mنعيمة [0m[1m: [0mأنا ما عنديش حاجة أقولها (فترة) هما اللي عندهم. 

[1mالسائلة [0m(تحاول باستمرار أن تُخفي شيئًا في نفسها) [1m: [0mمفيش حد على ضهر الدنيا ماعندوش حاجة شايلها … جواه … في الستر. 

[1mنعيمة [0m(تسألها) [1m: [0mانتي بتقولي ع الندامة … اللي حصل؟ 

[1mالسائلة [0m[1m: [0mأيوه. 

[1mنعيمة [0m[1m: [0mأنا ماعنديش. 

[1mالسائلة [0m(تضحك وتخفي فمها بكفة يدها) [1m: [0mانتي ماعندكشي؟ 

[1mنعيمة [0m[1m: [0mأيوه. 

[1mالسائلة [0m[1m: [0mيعني مكنتيش موجودة وشايفة؟ 

[1mنعيمة [0m[1m: [0mكنت موجودة وشايفة، لكن إديَّه ماتمدتشي، وإديَّه آهي (تريها يديها). 

[1mالسائلة [0m[1m: [0mلكن شفتي اللي مدوا إديهم. 

[1mنعيمة [0m[1m: [0mكنت أتعمي … ما شفشي. 

[1mالسائلة [0m(بتودد) [1m: [0mلا … بس تمنعيه. 

[1mنعيمة [0m(باستسلام) [1m: [0mما أقدرشي. 

[1mالسائلة [0m(تستفزها) [1m: [0mما تسكتيش. 

[1mنعيمة [0m(تروح تدقق في السائلة وتطوف حولها طويلًا) [1m: [0mأنا ماسكتش وكان لازم أتوجد معاهم عشان يشوفوني كل يوم، كل طلعة شمس يشوفوا اللي 
عملوه … يشوفوا نفسهم. 

[1mالسائلة [0m(تفاجئها) [1m: [0mودا كفاية. 

[1mنعيمة [0m[1m: [0mدا اللي أنا أقدر عليه. 

(صمت) 

[1mالسائلة [0m(تتأمل البيت) [1m: [0mدا انتوا قفلتوه من زمان. 

[1mنعيمة [0m[1m: [0mمحدش قفلو … هما اللي عايزين كده. 

[1mالسائلة [0m[1m: [0mلكن دا انتوا اتخنقتوا. 

[1mنعيمة [0m[1m: [0mهما اللي اتخنقوا. 

[1mالسائلة [0m(تعترضها) [1m: [0mبتقولي كنتي موجودة؟ 

[1mنعيمة [0m[1m: [0mأيوه، بس كنت بعيد. 

[1mالسائلة [0m(باندهاش) [1m: [0mلكن شفتي اللي حصل؟ يعني لكي فيه؟ 

[1mنعيمة [0m(منكسة) [1m: [0mشفته. 

[1mالسائلة [0m(تحوطها) [1m: [0mيبقى ما تسكتيش. 

[1mنعيمة [0m(باستسلام) [1m: [0mإذا كان الميت جه للموت برجليه … وسكت ع اللي حصله … أعمل أنا إيه؟ 

[1mالأم [0m(تندفع خارجة من حجرتها) [1m: [0mلا … أبدًا … ما تسمعيهاش … ما تصدقيهاش … دي كانت موجودة … زي ما كان البيت دا موجود … والسلالم … 
والحيطان دي اللي بتقع … وتتفتت يوم بعد يوم … (تتعثر قليلًا، تسكن فجأة عن الحركة والكلام، تتأمل السائلة … ثم بحدة) وانتي مين؟ انتي 
منين؟ 

[1mالسائلة [0m(تؤخذ، تتقوقع أكثر داخل نفسها، تتراجع) [1m: [0mأنا؟ أنا برضه ليَّه في اللي حصل. 

[1mالأم [0m(تروح تستجمع أطراف شخصيتها) [1m: [0mمين؟ وإيه اللي دخلك هنا؟ في البيت دا بالليل! (تتفرسها) انتي مش م النواحيدي. 

[1mالسائلة [0m(بصوتها الحاد الذي يشبه رنة افتعال مصاحبة لرعشة خفيفة في اليد اليمنى القابضة على عصا من الجريد) [1m: [0mأنا ست على باب الله، بلف 
في البلاد، بدور على حاجة ضايعة مني (تتعثر) مش فاكراها قوي، (بثقة) لكن لازم ألقاها. 

[1mنعيمة [0m(للسائلة) [1m: [0mأنت برضه ضاع منك حاجة يا غريبة؟ 

[1mالسائلة [0m[1m: [0mأيوه … من زمان … من سنين … وعايزة أعرف اللي عملوها. 

[1mالأم [0m(تبتعد … تزأر … تحتدُّ) [1m: [0mاحنا ماعنديناش حاجة في بيتنا، (تشير إلى الباب الخارجي المفتوح) دوَّري بره … الدنيا واسعة. 

[1mنعيمة [0m(للأم) [1m: [0mوتدور بره ليه؟ هوه فيه حاجة هنا؟ 

[1mالسائلة [0m[1m: [0mدوَّرت كتير بره … طول عمري بدور. 

[1mنعيمة [0m[1m: [0mيبقى تدوري هنا، جوه. (فترة) ادخلي. 

[1mالسائلة [0m(مخفية جانب وجهها) [1m: [0mبس … انتو عايزين تناموا. 

[1mنعيمة [0m[1m: [0mأنا ليل ونهار نايمة. 

[1mالأم [0m[1m: [0mكدابة ليل ونهار … انتي مابتناميش … النوم ما بيكحلشي عنيك (فترة) انتي بنتي وأنا عرفاكي.(تطل بنات ثلاث برءوسهن من المدخل 
الخارجي، يتلصصن، يتبادلن النظرات الوجلى، تعلو ابتسامة غريبة وجوههن.) 

[1mنعيمة [0m(بتعالٍ للأم) [1m: [0mبتقولي انتي تعرفيني؟ أنا؟ دا أنا غريبة عنك زي الست دي (تشير للسائلة) وحتى ما بدورشي على اللي ضايع مني بره 
زيها. (تعاودها حيوية مفاجئة) أصل الي بره دا زي قِلِّته، ما يعملشي حاجة. (فترة) لكن الموت الحقيقي هو أن الواحد منا يموت وهو واقف 
على رجليه، يعني يبقى بياكل ويتكلم مع الناس وهوه ميِّت من زمان وشبعان موت. 

[1mالسائلة [0m(تتنحنح وتُخفي جانب وجهها … لنفسها) [1m: [0mدي حريقة. 

[1mالأم [0m(للسائلة) [1m: [0mدي بنتي، بنت بطني (تضرب بطنها بكفة يدها، تقع منها نظرة على البنات المتلصصات. تتوقف فجأة صارخة) انتو مين؟ (تتراجع) 
إيه اللي دخلكم هنا؟ انتو مين؟ (لنعيمة) إيه الحكاية؟ إيه اللي بيجرى؟ (تهزها) انتي واقفة كده ليه؟ نعيمة … يا بنتي،يا بنت بطني، ردي 
علَّيه؟ على أمك اللي ربتك (تركع عند قدميها) بصي وَرَاكي، شوفي دي ناس من برَّة، دا احنا بقينا في الشارع. (تقف ببطء وتفرَح قليلًا) 
دا بابنا انفتح وفيه برا سكك. 

[1mالأب [0m(يخرج مشتَّتًا) [1m: [0mمين؟ مين؟ (يتوقف مشيرًا للسائلة) مين؟ قولولي. 

[1mالأم [0m(باتزان) [1m: [0mفتحت الباب … (تشير) بنتك … وبتقول إنها ليل ونهار نايمة … سمعت؟ ليل ونهار. 

[1mالأب [0m[1m: [0mأنا مش فاهم حاجة، والليل دخَل، العتمة في الدرب (يحتمي بالجدار) وفيه ناس غُرْب في البيت. 

[1mالأم [0m(لنعيمة) [1m: [0mأنا عارفة اللي انتي بتجهزيه، عرفاه. 

[1mنعيمة [0m[1m: [0mأنا مجهزتش حاجة، ومش حاعمل فيكم حاجة. 

[1mالأب [0m(متخابثًا) [1m: [0mانتي! 

[1mنعيمة [0m[1m: [0mأنا معاكم ليل ونهار، ودا مكفيني. 

[1mالأم [0m[1m: [0mبتعضي فينا عض الوز ليل ونهار، ومش مكفيكي. 

[1mالسائلة [0m[1m: [0mانتوا خايفين من حاجة؟ 

[1mنعيمة [0m[1m: [0mأنا مش خايفة. 

[1mالأم [0m(باتِّهام) [1m: [0mانتي اللي فتحتي الباب، انتي السبب في الأول وفي الآخر. 

[1mنعيمة [0m[1m: [0mعايزيني أقفله؟ 

[1mالسائلة [0m[1m: [0mأنا ماشية على طول. 

[1mالأم [0m[1m: [0mوتمشي ليه؟ هو فيه حاجة؟ 

[1mالأب [0m[1m: [0mدا بيت مقفول زي كل البيوت، واللي بيحصل جواه حصل وبيحصل في كل حته (فترة) احنا بس بنتعارك صبح وضهر وليل. (يتوقف) احنا كده 
(للبنات) وحتى الناس برا بتسمعنا، بيسمعونا كتير، والعيال (مشيرًا للبنات المبتسمات). 

[1mنعيمة [0m(بنفس طريقة الأب في الدفاع عن البيت) [1m: [0mأيوه، وياما ناس بتاكل في ناس ليل ونهار كل غمضة عين، وعايشين مع بعض، ومحدش عارف القاتل 
م المقتول. 

[1mالأم [0m(لنعيمة) [1m: [0mانتي بتقولي إيه؟ 

[1mالأب [0m[1m: [0mبتقول في الحكاية بتاعة كل يوم، العركة اللي بتحصل (للأم) انتي نستيها يا هاجر دا احنا لسه فيها. 

[1mالسائلة [0m[1m: [0mوليه ماتنسوش اللي فات وتعيشوا مع بعض عيلة واحدة زي كل البيوت اللي مالية الدنيا واللي بنشوفها طول ما احنا ماشيين مقفولة 
ومفتوحة، معتمة ومنورة ومفيهاش حاجة وحشة (تقترب بحنان من نعيمة وتسألها) كنتي موجودة؟ 

[1mنعيمة [0m(تبتعد قليلًا) [1m: [0mانتي عايزة تعرفي؟ 

[1mالأم [0m(بتعالٍ) [1m: [0mدي سائلة، شحاتة. 

[1mالأب [0m[1m: [0mادوها حاجة تاكلها واقفلوا الباب، اهدوا، كل واحد يتربس بابه عليه وناموا.(صمت) 

[1mنعيمة [0m[1m: [0mونقوم الصبح، نكمل اللي فات، وننام (بسخرية) وتاني يوم نبقى في وش بعض. 

[1mالأم [0m(تذعر وتندهش) [1m: [0mنقوم من النجمة، نكمل اللي فات (تتساءل) هو اللي فات دا ما يخلصشي؟ ملوش نهاية؟ حاجة كده زي العيشة، محدش يعرف 
فيها الأول م الآخر، أيام ورا أيام واحنا بنكمل. (تصرخ) يعني مفيش راحة أبدًا؟ 

[1mنعيمة [0m[1m: [0mيبقى نطلَّع الغُرب، نسيبهم في حالهم، ونققل بابنا علينا (بحدة تواجه الأم) نعمل إيه؟ إيه اللي انتوا عايزين تعملوه دا انتوا 
عميتوني عن السكة، لبستوني هدومكم القديمة. 

[1mالأم [0m(بتعقُّل) [1m: [0mاحنا كنا مع بعض، احنا التلاتة، واحنا عيلة. (تروح تحاصرها وتصبُّ الكلام في أذنيها) دا انتي بنتنا. 

[1mالسائلة [0m(تتدخل) [1m: [0mاسمعي كلام أمك وأبوكي اللي ربوكي. 

[1mالأب [0m(بثقة للسائلة) [1m: [0mدي بنتي. 

[1mنعيمة [0m[1m: [0mيعني نقفل الباب ونقعد في وش بعض؟ انتوا عايزين كده؟ 

[1mالأم [0m(تلاحقها) [1m: [0mوليه نقفل الباب في وش الضيوف (بتأكيد وهي تتحرك ناحية الباب الخارجي) بابنا يتقفل ليه في وش الضيوف؟ (لنعيمة) هوا 
مفيش في الدنيا ناس بتزعل مع ناس؟ (تتوقف) واحنا مش غُرْب على بعض. (تروح تمثل بكل جسدها — مُحدِّدة دائرة في الوسط يقف على أبعادها 
الثلاثة الباقون وهي في الوسط — وتُهَمْهِم بكلمات غير مفهومة مثيرة لنفسها مستعينة بهم) دا هو كان واقف زي كده، واحنا هنا (لنعيمة) 
وانتي كنتي واقفة وشايفة، يعني موجودة معانا، احنا التلاتة وشفتي الراس وهيه بتقع في التراب! (تواجه نعيمة) يعني معانا. (تؤكد) انتي 
واحد منا وعنيكي دي معانا. 

[1mنعيمة [0m(تغيب في الضحك وهي تتأمَّل الأم المرتبكة) [1m: [0mيعني زينا زي بعض، هيه هيه، زيي زيكم! 

[1mالأب [0m(للبنات) [1m: [0mتعالوا ما تقفوش بعيد في العتبة، ادخلوا انتوا جيران (يتأملهم) دا انتوا كبرتوا آهو وطلعتوا من حضن أمهاتكم (البنات 
يضحكْنَ ويزحفْنَ شيئًا فشيئًا إلى الداخل). 

[1mالبنت الأولى [0m[1m: [0mاحنا كنا صغيرين لما اللي حصل حصل. 

[1mالبنت الثانية [0m[1m: [0mكنا لسه بناكل هدومنا. 

[1mالبنت الثالثة [0m[1m: [0mكنا بنتفرج. 

[1mالأب [0m[1m: [0mآهي حاجات بنعملها، وبعده كده نرميها ونمشي. 

[1mنعيمة [0m(للبنات) [1m: [0mوكل واحد واللي عمله. 

[1mالسائلة [0m[1m: [0mبس عرفونا؛ عشان كل واحد يعرف التاني، يشوفو. 

[1mالأم [0m(للسائلة) [1m: [0mدي بنتي، بنتي. 

[1mنعيمة [0m[1m: [0mوطول ما فيه ناس غُرْب من برة لازم نسكت، نقفل الباب نداري على بعض. 

[1mالسائلة [0m(تحتد) [1m: [0mأنا الوقت عرفتك (بعنف) انتي زيهم. 

[1mالبنت الأولى [0m[1m: [0mدي بنتهم، حته منهم. 

[1mالبنت الثانية [0m[1m: [0mكانت موجودة، واللي حصل تم قدام عنيها. 

[1mالبنت الثالثة [0m[1m: [0mمعاهم. 

[1mنعيمة [0m(تنكس) [1m: [0mأعمل إيه مع أبويا وأمي. 

[1mالأم [0m(تضحك وتجري على ابنتها وتحتضنها) [1m: [0mأنا مربياها على كده وعرفاها من فوق لتحت (للسائلة) دي ما عيطتشي أبدًا (تبحث عن شيء ، ثم 
للبنات وهي تنحرهم بدق قبضة يدها على كفها) تعالوا، ادخلوا، دا مفيش حاجة تفرحوا لها، وتقولوها لبعض. 

[1mالأب [0m[1m: [0mتعالوا دا مفيش حاجة في البيت، تعالوا (تنشغل البنات الثلاث بالتطلع إلى كل محتويات البيت وراء الأب) بيت زي بيوتكم مفهش حاجة 
الحيطان هيه الحيطان، والفرن فرن، ودي السلالم. (يتسمَّرنَ أمام السلالم ومعهنَّ السائلة) وفي الدور التاني أوضة نعيمة … فوق. 

[1mالبنت الأولى [0m[1m: [0mتطل على النيل. 

[1mالبنت الثانية [0m[1m: [0mوالنيل يوصل الغريب بلده. 

[1mالأم [0m(تتنبه) [1m: [0mانتو بتدوروا على حاجة يا بنات انتوا؟ أنا شايفة عنيكم بتروح بعيد. (تهدأ فجأة) أعملكم شاي؟ 

[1mالأب [0m(مبسوطًا) [1m: [0mيا شيخة نستينا، لازم نشرب شاي، ياللا … ياللا، ولعي النار عشان الضيوف. أهلًا وسهلًا وتعالوا ما تستغربوش، مفيش حاجة 
غريبة (لنعيمة) وكل حاجة زي ما هيه يا نعيمة (بتودُّد) فيه ناس غُرْب، لازم نلبس هدومنا قدامهم. 

[1mالأم [0m[1m: [0mدا احنا لحم بعض. 

[1mنعيمة [0m[1m: [0mما تخافوش، مفيش حاجة يتخاف منها برانا (يجمد كل من الأب والأم في مكانهما، ونعيمة تحذِّر الغرباء) بس ما تروحوش عند الصندوق 
ده، ابعدوا عنه. 

[1mالأم [0m(وهي تتعرف ابنتها. فترة) [1m: [0mأيوه، ماتشيلوش حاجة من مكانها، كل حاجة عليها غطاها. 

(البنات يتسمَّرنَ في مواجهة الصندوق.) 

[1mالأب [0m(للأم) [1m: [0mخلي كل حاجة في مكانها، واعملي انتي الشاي للضيوف، وكمان ولعي اللنضة الكبيرة أم طربوش، آجي أغسلك الكبيات البنور (يتحرك 
خلف الأم، وينهمك معها في مساعدتها في عمل الشاي أمام الكانون الطيني الصغير). 

(نعيمة تتذكر فجأة الصندوق، تُخْرِج مفتاحًا وتغلقه، تراها الأم في وقفتها، تجري عليها تحتضنها وتقبلها، تُشير إلى الأب فيتوقف عند 
الصندوق ويروح يدفع به إلى الخلف. يعود الأب والأم إلى عملهما، تواجه نعيمة السلالم، تغيب داخل نفسها، تصعد إليها، تقف نفس الوقفة 
القديمة)، (يحيط البنات بالسائلة ويرحن يتهامسْن، ينسى الأب والأم أنفسهما في تحضير الشاي دون أن تغفل عين كل منهما عن متابعة فعل 
نعيمة. البنات يتحدَّثن إلى السائلة حديثًا مُتقطِّعًا بصوت منخفض وهن يتبعْنها.) 

[1mالبنت الأولى [0m[1m: [0mبتفتكر. 

[1mالبنت الثانية [0m[1m: [0mما بتموتشي. 

[1mالبنت الثالثة [0m[1m: [0mبتشوفو. 

[1mالسائلة [0m[1m: [0mزيهم.(صمت) 

[1mالبنت الأولى [0m[1m: [0mبتكلم نفسها. 

[1mالبنت الثانية [0m[1m: [0mنعمل إيه؟ 

[1mالبنت الثالثة [0m[1m: [0mلازم تحلم وتعيش. 

[1mالسائلة [0m(باتِّهام) [1m: [0mخوافة، وميتة. 

(يُدلف حسن من خلف السلالم، يطلُّ برأسه في بقعة ضوء، تخفَّف الإضاءة حيث تقف السائلة والبنات من حولها جامِدات، بينما يتحرَّك الأب 
والأم مُنحنيان ببطء شديد إلى الخلف عند الكانون، ولا يَغفُلان عن متابعة فعل نعيمة.) 

[1mنعيمة [0m(بخفوت لحسَن) [1m: [0mكنت عارف! 

[1mحسن [0m(مطرقًا) [1m: [0mأعمل إيه؟ 

[1mنعيمة [0m[1m: [0mكنت بتسكر، عارف. 

[1mحسن [0m[1m: [0mأيوه. 

[1mنعيمة [0m[1m: [0mومكنشي فيه سكة تانية؟ 

[1mحسن [0m[1m: [0mفيه! 

[1mنعيمة [0m(تسأله) [1m: [0mوليه كده؟ 

[1mحسن [0m[1m: [0mحاجات ملناش فيها، ما بنشوفهاش (بتساؤل) نعمل فيها إيه؟ نجري؟ ونجري نروح فين؟ 

(يتوقف) 

[1mنعيمة [0m[1m: [0mوأنا أعمل إيه؟ 

(حسن: صمت) 

[1mنعيمة [0m[1m: [0mفيه في إيدي إيه؟ 

(حسن: صمت) 

[1mنعيمة [0m[1m: [0mدا أنا ميتة بالحيا. 

[1mحسن [0m(يزفر) [1m: [0mهه! 

[1mنعيمة [0m(بحدة) [1m: [0mدفنوني، أمي وأبويا. 

[1mحسن [0m(معترضًا بكلتا يديه) [1m: [0mبلاش يا نعيمة، بلاش وأنا موجود. 

[1mنعيمة [0m(باستنكار) [1m: [0mبلاش؟ (تصرخ فيه) أنت طول عمرك تقول بلاش؟ 

[1mحسن [0m(يتراجع قليلًا مهدِّدًا) [1m: [0mأنا حامشي. 

[1mنعيمة [0m(بحدة) [1m: [0mعشان كده كنت عارف إنك هاتموت، شايف الموت بعنيك ورايحله، مشيتله بلاد على رجليك، وجيتله برجليك. 

[1mحسن [0m(مطرقًا) [1m: [0mإيه اللي كان في إيدي أعمله؟ 

[1mنعيمة [0m[1m: [0mما تمشي! 

[1mحسن [0m(سائلًا) [1m: [0mوأسيبك محبوسة وميتة؟ 

[1mنعيمة [0m[1m: [0mأنا النهارده ميتة. 

[1mحسن [0m(سائلًا) [1m: [0mمع أبوك وأمك اللي قتلوني. 

[1mنعيمة [0m[1m: [0mمع اللي قتلوك! 

[1mحسن [0m[1m: [0mأنت عايشة معاهم في بيت مقفول. 

[1mنعيمة [0m(تشير) [1m: [0mدول تهموني، غرقوني معاهم. 

[1mحسن [0m[1m: [0mدول بيموتوا كل طلعة شمس. 

[1mنعيمة [0m[1m: [0mأنا بموت معاهم. 

[1mحسن [0m[1m: [0mكل واحد بيشوف نفسه. 

[1mنعيمة [0m[1m: [0mمحدش عارف القاتل م المقتول. 

[1mحسن [0m[1m: [0mاحنا ما نبصش للي برا، احنا نشوف نفسنا بس (فترة) وأنا كنت عارف اللي حصل من ساعة أهلك ما طبوا بلدنا، وجوني بيتي عشان أروح 
بلدكم أغني فيها، أنا كنت حاسس إني مش حارجع، ودا اللي حصل. 

[1mنعيمة [0m(ملوِّحة في وجهه) [1m: [0mيبقى لك يد في اللي حصل! 

[1mحسن [0m[1m: [0mدا أنا مقتول ومقطع! 

[1mنعيمة [0m[1m: [0mانت اللي جيت برجليك للقتل، والنهارده عايزني أسكت وأتستر على اللي قتلوك (تصرخ في وجهه) جيتلو برجليك ليه … الموت؟ وأنت عارف 
وشايف اللي بيدبَّروه مع بعض، دا كل الناس كانت عارفة، وأنت بتعيط وفي كل كلمة تقول نعيمة قدامهم، قدام أبويا وأمي وولاد عمي، وكل إلى 
حاوطوك هنا تحت السلالم (تشير وتستدير متحدثة إلى نفسها) ومن يومها وأنا عايشة مع ميتين، من يومها وأنا شيفاك (يختفي حسن، وتصحو نعيمة 
قليلًا) وفيه ناس من برة آهي (تشير للسائلة والبنات) بيتهموني. (تفزع قليلًا) وحتى أبويا وأمي اللي قتلوك بيتهموني، بيقولوا إني كنت 
موجودة زي ما كانوا هما موجودين، والبيت ده (لنفسها وهي تتحرك نازلة السلالم) علشان يبقى من بره ومن جوه. 

(تُسَلَّط الإضاءة على السائلة والبنات.) 

[1mنعيمة [0m(تفيق لنفسها تستردُّ شخصيتها الأولى، تتجه إليهنَّ مُستفسرة) [1m: [0mهه، بتقولوا إيه؟ 

[1mالسائلة [0m(تسألها) [1m: [0mبتقولي محدش عارف التاني. 

[1mالبنت الأولى [0m[1m: [0mدي بنتهم. 

[1mالبنت الثانية [0m[1m: [0mمعاهم. 

[1mالبنت الثالثة [0m[1m: [0mوعايشين في وش بعض طول عمرهم. 

[1mالبنت الأولى [0m[1m: [0mوالباب مقفول! 

[1mالسائلة [0m[1m: [0mدا انتوا ميتين، انتوا التلاتة. 

[1mالأم [0m(تقبل بالشاي معربدة والأب من خلفها) [1m: [0mدي بنتي ودا أبوها. 

[1mالسائلة [0m[1m: [0mاحنا عرفنا كل حاجة! 

[1mنعيمة [0m(السائلة) [1m: [0mعرفتوا القاتل م المقتول؟ 

[1mالأم [0m(تتراجع وتُلْقِي ببراد الشاي بعيدًا) [1m: [0mانتوا بتقولوا في إيه؟ 

[1mالأب [0m(يؤخذ) [1m: [0mمحدش قال حاجة (للأم) اصحي لنفسك، ودي حكاية قديمة، واحنا لازم نقفل بابنا علينا (يواجه السائلة) والغُرْب ملهمش في 
بيتنا، في الحتة اللي بنحط فيها جسمنا مع بعض. (يقترب من نعيمة مهددًا) وانتي ماتنميش على روحك (بتوتُّر) فيه ناس غرب في البيت 
(باعتزاز) أنا أبوكي، وبقولك الكلام (محذِّرًا) فتحي عنيكي واصحي. 

[1mنعيمة [0m(لنفسها) [1m: [0mطول العمر نايمة، طول العمر أحلم. 

[1mالسائلة [0m[1m: [0mانتي لازم تصحي. 

[1mالأم [0m(باتِّهام) [1m: [0mدي ما بتنمش أبدًا، دي بنتي وأنا عرفاها. 

[1mالأب [0m(مؤكِّدًا كلماته) [1m: [0mفيه ناس كده في الدنيا دي، تبقى شايفة الشر وعرفاه وترحله برجليها تحضنه! 

[1mنعيمة [0m(تسأله) [1m: [0m… أنا؟ 

[1mالأب [0m[1m: [0mكلنا لنا يد في اللي حصل، حتى المقتول (فترة)، وانتي كنتي عارفة (بنعومة) وأنا قلتلك يا بنتي بلاش، قلتلك كتير، لساني اتبرى 
ومسمعتيش. (يروح يتعرفها مهددًا) وانتي أصلك يا نعيمة بذرتك كده من الأول، تسمعي نفسك بس، ومفيش حاجة من بره. 

[1mنعيمة [0m[1m: [0mأنا سمعاه. (فترة) من يوم ما شفته في المولد وهو بيغني، (تنبري لتواجه الأب) وهو كان كده. 

[1mالسائلة [0m[1m: [0mتنبري لتواجه الأب. (تبتعد) ويا ما قلنالوا كتير ما ترحشي برجليك. 

[1mالأم [0m(تُذعر) [1m: [0mانتي بتقولي على إيه؟ 

[1mالسائلة [0m[1m: [0mبقول ع الغريب. 

[1mالأب [0m[1m: [0mدي سائلة مخبولة. 

[1mنعيمة [0m(مأخوذة) [1m: [0mحسن؟ 

[1mالأم [0m(للسائلة والبنات) [1m: [0mانتوا ليكم حاجة هنا؟ (لنفسها) دا أنا عميانة (تجري على نعيمة) اطلعي فوق نامي، وكفاية لحد كده. 

[1mالأب [0m(غاضبًا محتجًّا) [1m: [0mاحنا بننام م المغرب، ماحناش بتوع سهر، كفاية. 

[1mنعيمة [0m(للسائلة) [1m: [0mبتقولي هو كان كده؟ انتي تعرفيه؟ 

[1mالسائلة [0m[1m: [0mأيوه، كان عارف. 

[1mالبنت الأولى [0m[1m: [0mونعيمة كانت عارفة. 

[1mالبنت الثانية [0m[1m: [0mموجودة وشايفة. 

[1mالبنت الثالثة [0m[1m: [0mأصلها بنتهم، من صلبهم. 

[1mالأم [0m(للغرباء) [1m: [0mانتوا بتولَّعوا في البيت؟ 

[1mالأب [0m[1m: [0mعايزين تحرقوه وتمشوا؟! 

[1mنعيمة [0m(فجأة للسائلة) [1m: [0mانتي مين يا غريبة؟ 

[1mالسائلة [0m(تتراجع مأخوذة) [1m: [0mأنا؟ أنا واحدة من أهل القتيل اللي غدرتوبو هنا في البيت ده، ومتربية معاه، وأهله كتير، ملو البلد، وبيدوروا 
عليه. 

[1mالأم [0m(تتراجع … لنفسها) [1m: [0mأهل القتيل؟! (تحتمي في الأب) شايف؟ 

[1mالأب [0m(للأم) [1m: [0mابعدي عني (محذرًا) ودي بنتنا، محدش له عندنا حاجة. 

[1mالسائلة [0m(لنعيمة) [1m: [0mعرفتيني؟ (للباقين) أنا مش غريبة قوي، أنا بنت عم القتيل، بنت عم حسن، وبقالي عمر بدور عليه. 

[1mنعيمة [0m[1m: [0mعايزة تعرفي القاتل م المقتول؟ 

[1mالأب [0m(لنفسه منزعجًا) [1m: [0mإيه الحكاية؟ 

[1mالأم [0m(بتحدٍّ لنعيمة) [1m: [0mانتي هاتفضحينا أنا وأبوكي. (بهياج) نويتي خلاص وجهزتيه؟ ونسيتي اللي بتعمليه فينا عمر بطولو؟ 

[1mالبنت الأولى [0m[1m: [0mشوفي سكتك. 

[1mالبنت الثانية [0m[1m: [0mانتي فين؟ 

[1mالبنت الثالثة [0m[1m: [0mإذا كنتي عايزة تعيشي. 

[1mنعيمة [0m(تتأمَّل أبويها بخفوت) [1m: [0mدول ميتين! 

[1mالسائلة [0m[1m: [0mعرفتيني؟ 

[1mالأب [0m[1m: [0mشوفي أبوكي (باستعطاف) شوفيني. 

[1mالأم [0m(لنفسها) [1m: [0mوأنا بعد دا كله؟ داحنا شربنا المر، الحنضل (لنفسها) كاسات في كاسات 

[1mالسائلة [0m(تفاجئ نعيمة) [1m: [0mهما اللي قتلوه؟ 

[1mنعيمة [0m(بتعقل) [1m: [0mهو كان عارف وساكت. 

[1mالسائلة [0m[1m: [0mوانتي هاتسكتي؟ 

[1mالبنت الثانية [0m[1m: [0mلحمهم. 

[1mنعيمة [0m(لكل المحيطين بها، تتوتَّر) [1m: [0mانتوا بتتهموني؟ (تتوقف عند السائلة والبنات) حتى انتوا كمان يا غُرْب، ياللي ماشوفتوش حاجة؟ 

(ينكمش كل من الأب والأم في ترقُّب شديد وذُعْر.) 

[1mالسائلة [0m(محتدَّة) [1m: [0mوإيه اللي انتي عايزة تقوليه؟ هاتقفي مع مين؟ 

[1mالبنت الأولى [0m[1m: [0mقدامك سكِّتين، وانتي شيفاهم. 

[1mالبنت الثانية [0m[1m: [0mماتسكتيش ع الشر. 

[1mالبنت الثالثة [0m[1m: [0mعلى أمك وأبوك. 

[1mنعيمة [0m[1m: [0mهو عايز كده (صمت) ميحبش الشر. 

[1mالسائلة [0m[1m: [0mانتي الوحيدة اللي شفتي بعنيكي، وانتي اللي تشهدي على اللي قتلوه، ودا مش شر. 

[1mنعيمة [0m(بلا مبالاة) [1m: [0mهو كان عايز كده. 

[1mالأم [0m(بفرح جنوني) [1m: [0mدي بنتي، بنت بطني. 

[1mالأب [0m(يتمالك نفسه، ثمَّ للغرباء) [1m: [0mمالكمشي حاجة هنا يا وش المصايب. 

[1mالسائلة [0m(تروح تجمع حاجياتها، ويبدو الاستياء والقلَق على البنات الثلاث، يتحرَّكْن في همود؛ استعدادًا للخروج وقرب الباب الخارجي، 
تستدير السائلة لنعيمة) [1m: [0mكل الناس قالتلي كده، قالتلي إنك زيهم، غدارة، الشر في عنيكي لتنين! 

[1mالبنات الثلاث [0m(يَلغطْنَ مرة واحدة وهنَّ يتحركْن متسكِّعات في اتجاه الخروج) [1m: [0mكلنا قلنا دي من زمان ستراهم، زيهم، بنتهم، والشر في 
عنيها، طول عمرها كده، قافلة على نفسها، أصلها ميتة وشبعانة موت، والتلاتة ما بيشوفوش الشمس، التلاتة (يخرجْن ويصفعْنَ الباب بشدة، 
وتُسْمَع من الخارج همهمات، وطرقات، وأصوات طوب يُحْدَف على الباب الخارجي، وهمهمات تَظلُّ تعلو، فترة). 

[1mنعيمة [0m(تَنتبِه فجأة، تجري إلى الباب الخارجي وتُحْكِم إغلاقه بالمِزلاج، تعود إلى حين يقف الأب والأمُّ مبهوري الأنفاس) [1m: [0mعشان نقعد 
في وش بعض، شتا وصيف، أيام ورا أيام. 

[1mالأم [0m(مؤمِّنة) [1m: [0mهوا كده دا احنا لحم بعض ومحدش له عندنا حاجة (بتودُّد) ولازم بقه ننسى اللي فات، نردم عليه، ونشوف نفسنا (تتحرَّك في 
شيء من الحيوية التي يشوبها التوتُّر) أيوه نعيش زي الناس، ناكل ونتهنى، ونهدا (للأب) نعيش زي ما كنا عايشين زمان. 

[1mالأب [0m(يتحرَّك إلى جانب نعيمة) [1m: [0mأيوه نشوف الدنيا بقه، (لنفسه) دي راحت من على بالنا خالص. 

[1mالأم [0m(تتساءل حول نفسها) [1m: [0mاحنا كلنا عملنا اللي ما يعمل، دا احنا مُجْبَرين، وبنعيط! 

[1mالأب [0m[1m: [0mأيوه يعني حاجات ورانا أكبر منا، بتدفعنا وترمينا في الأرض على وشنا. 

[1mنعيمة [0m(باندهاش) [1m: [0mتدفعنا. 

[1mالأم [0m(باتِّهام) [1m: [0mانتي مش كنتي موجودة وشايفة اللي بيحصل؟ هنا قدامك؟ (تجري ناحية السلالم) هنا. 

[1mنعيمة [0m[1m: [0mوانتي واقفة وفي إيدك الساطور. 

[1mالأم [0m(تسكن) [1m: [0mأنا؟ 

[1mنعيمة [0m[1m: [0mانتي وهو (تشير إلى الأب). 

[1mالأب [0m(باندفاع) [1m: [0mدا ملوش أول ولا آخر. 

[1mالأم [0m(للأب) [1m: [0mدا الموت أرحم. 

[1mالأب [0m[1m: [0mأنا مش قادر بقه (تائهًا) ومش عارفلي سكة (مغمغمًا) اللي ننام فيه نقوم فيه! 

[1mنعيمة [0m(بهدوء) [1m: [0mهانعيش زي ما احنا عايشين، بابنا مقفول ومتربس، والشمس ما نعرفهاش، ونحاسب بعض، كل واحد يقول اللي في نفسه، اللي عنده، 
اللي جواه (تتغيَّر نبرات صوتها وهي تتحرَّك حولهما) اللي بياكل فيه زي الدود في المش. 

[1mالأم [0m(بهمود واستكانة واستسلام) [1m: [0mاحنا لسه هناكل في بعض؟ لسه هانطلَّع الميِّتين من تربهم؟ (لنعيمة) نعيشهم معانا؟ ننام ونقوم معاهم؟ 
(تزأر) لسه! 

[1mنعيمة [0m[1m: [0mنعمل إيه؟ (مبتعدة) آهي لعبة بنلعبها على بعض، احنا التلاتة برضانا، (تتوقَّف) لكن أبدًا، كل واحد بيشوف نفسه. 

[1mالأب [0m(يتساءل) [1m: [0mنعمل إيه؟ (فترة مؤكدًا) دا احنا لازم نعمل (يتحرَّك كل من الأم والأب بسرعة وتوتُّر شديدَين، وآذانهما لا تغفل عن 
متابعة الضجيج الخارجي). 

[1mالأم [0m[1m: [0mلازم تشوفلنا سكة تانية غير دي. 

[1mنعيمة [0m[1m: [0mاعملوا (فترة، ثم غير مبالية) أنا معملتش لكم حاجة، أنا سلمتكم لنفسكم. (متخابثة) للقاضي اللي جوانا، بيكتب ويسطَّر في اللوح. 

(فترة يتسمَّعان ويعلو الضجيج الخارجي القرقعات والأصوات المختلطة.) 

[1mنعيمة [0m[1m: [0mدا حنا لازم نشوفلنا سكة، نعمله آخر، حد. 

[1mالأم [0m(لنفسها) [1m: [0mاللي ننام فيه نقوم فيه. 

[1mالأب [0m(يواجه الباب الخارجي) [1m: [0mدا احنا، دا أنا فطست (يميل ويروح يتأمَّل نفسه) دا ماعدشي فيه، ماعدشي! 

[1mالأم [0m(تواصل هي الأخرى تأملها لنفسها) [1m: [0mوأنا؟ فين شبابي اللي دفنته هنا من ساعة ماعملتها (تتأمَّل يديها) من ساعة إيدي ما اتمدت عليه، 
(تستدير إلى نعيمة، تلتقي عيونهما. تجري عليها الأم) ماكنتش أقصد، ماكنشي بإيدي، مكنتش شايفة ده. 

[1mالأب [0m(مندهشًا ساخطًا) [1m: [0mانتي بتحبي على رجليها؟ انتي أمها! 

[1mالأم [0m(تلحق بالأب عند الباب، ويروحان يتأملانها ويتهامسان) [1m: [0mدي زي لما تكون بالها رايق. 

[1mالأب [0m[1m: [0mبتقتلنا بالحيا. 

[1mالأم [0m[1m: [0mبتكايدنا وتنحرنا (وفي هذه الأثناء تتَّجه نعيمة إلى الصندوق، وتنشغل بتأمُّله، وفتحه وإخراج محتوياته). 

[1mنعيمة [0m[1m: [0mفين هدوم حسن؟ فين هدوم جوزي وحبيبي؟ فين طاقيته؟ 

[1mالأم [0m(شاهقة) [1m: [0mدي بتطلع الميِّتين وتلبسنا القديم، تفرجنا على نفسنا (تصرخ) دي مراية!(تنقضُّ عليها والأب من خلفها، ويوقِعان بها على 
الصندوق في حركة مفاجئة توحي بما لو كانا ينويان بها غدرًا.) 

لأ … لأ، كله إلا كده، كفاية، كفاية، نعملو آخر، كفاية. 

[1mنعيمة [0m(بتخاذل) [1m: [0mدي هدوم حسن، اللي قتلتوه في بيتكم وهو بيغني. 

[1mالأب [0m(وهو يَنتزع منها الملابس محتدًّا) [1m: [0mدي هدومنا احنا، احنا اللي نلبسها ونستر بيها جسدنا العريان. 

[1mالأم [0m(وهي تتراجَع ناحية الباب الخارجي) [1m: [0mنلبسها مرة واحدة، موش كل يوم، كل غمضة عين، كل ما تفتَّحي فينا، وتقتلينا بالحيا. 

[1mالأب [0m(محتضنًا الملابس القديمة لاحقًا بالأم) [1m: [0mدا احنا نموت مرة واحدة ونخلص. 

[1mالأم [0m(ويدها على مزلاج الباب الخارجي) [1m: [0mأنا حافتح الباب للموت، للشمس اللي بتملا الشوارع. (تفتح الباب الخارجي، تبدو السائلة والبنات 
وفلاحون، يُوجم الجميع مرة واحدة، تتسمَّر الأم والأب لحظة ويفسح الناس لهما طريقًا ليَخرُجا، الأم تصرخ) تعالوا قرَّبوا، اللي له حاجة 
واللي ملوش، تعالوا. 

[1mالأب [0m(رافعًا الملابس أعلى من رأسه) [1m: [0mوهدومه آهي، هدوم القتيل الغريب، هدوم المغنَّواتي، هدوم حسن اللي قتلناه بالسكاكين، في الصيف من 
عِشرين سنة. 

[1mالأم [0m[1m: [0mأنا اللي قتلته، وأنا بقول تعالوا كلكم خلصونا، واسمعوا اللي عملناه، الحاضر يبلغ الغايب (يتحرَّكان حتى يختفيا، والناس 
تتعقَّبهما حتى يختفيا، ويختفي الجميع، وتَخفت الإضاءة، ويعمُّ الصمت فترة). 

[1mنعيمة [0m[1m: [0mهربوا؟ (تتوقَّف متسائلة) أبويا وأمي؟ (تتوقَّف) هايعملوا فيهم إيه؟ هايقتلوهم؟ (تتوقف) مش قادرين يعيشوا، هربوا! (تواجه 
السلالم) هوا قال ده اللي حصل (تتوقف … لنفسها) كان عارف! عارف إن كل واحد بيشوف نفسه (تؤكد) لازم يشوف نفسه، اللي عمله واللي بيعمله، 
اللي وراه واللي قدامه. 

(تسمع من الخارج ضجة وزحامًا وزعيقًا لا حد له، وأصوات أناس تَصرُخ وتتوجَّع، وأصوات تَجري، وأصوات.) 

[1mأصوات متداخلة [0m[1m: [0mبلاش … سيبوهم … بالحبال … اوعى انت اوعى … حاسب … حاسب … كتفوهم (تتجه نعيمة متوجِّسة ناحية الباب الخارجي، تُقبل 
البنات الثلاث جاريات مذعورات). 

[1mالبنت الأولى [0m[1m: [0mتعالي يا نعيمة، دول بيكتفوهم. 

[1mالبنت الثانية [0m[1m: [0mبالحبال. 

[1mنعيمة [0m[1m: [0mأبويا وأمي؟ 

[1mالبنت الثالثة [0m[1m: [0mأيوه تعالي. 

[1mنعيمة [0m(تسأل فجأة) [1m: [0mوأنا؟! دا أنا كنت موجودة! 

[1mصوت الأم [0m(من الخارج بحدة) [1m: [0mكانت موجودة، واللي حصل تم قدام عنيها. 

[1mنعيمة [0m(تصرخ) [1m: [0mأنا كنت موجودة (تتلفَّت حولها) وأنا حاقعد هنا وحدي؟ أنا ما أقدرشي، أبدًا ما أقدرش. 

(تحيط بها البنات من كل جانب، وتبدو هي كالغريقة وسطهنَّ.) 

[1mالبنت الأولى [0m[1m: [0mانتي بريئة. 

[1mالبنت الثانية [0m[1m: [0mهدومك عليك. 

[1mالبنت الثالثة [0m[1m: [0mهدومك النضيفة، واحنا بنشمها في الحارة. 

[1mالبنت الأولى [0m[1m: [0mمن كل البلد. 

[1mنعيمة [0m[1m: [0mهدومي! 

[1mالبنت الأولى [0m[1m: [0mمفيش عليك حاجة وحشة، وكفاية لحد كده. 

[1mالبنت الثانية [0m(تواجهها) [1m: [0mوكل واحد بيشوف نفسه. 

[1mالبنت الثالثة [0m[1m: [0mفي كل حتة يشوف نفسه. 

[1mنعيمة [0m[1m: [0mأنا كنت موجودة، وشايفة اللي حصل. 

[1mالبنت الأولى [0m[1m: [0mمفيش في إيديك حاجة، ودا كلامك يا نعيمة. 

[1mنعيمة [0m(مبتعدة عنهنَّ) [1m: [0mفيه، كل حاجة في إدينا، وأنا بغير نفسي في كل لحظة. 

[1mالبنت الثانية [0m[1m: [0mدا احنا مجبَرين وبنعيط. 

[1mالبنت الثالثة [0m[1m: [0mحاجات أكبر منا وملناش فيها. 

[1mالبنت الأولى [0m[1m: [0mوكل واحد يرضى بنصيبه ويسكت. 

[1mنعيمة [0m(تتساءل) [1m: [0mيسكت؟! ونسكت ليه ع اللي بيحصل (تواجههم) إيه اللي يخلينا نسكت. ونقفل لبواب ومانتكلمشي، وكل واحد حابس نفسه في حاصل 
عتمه، وقاعد جوه ياكل نفسه في العتمة. 

(تدخل ثلاث قرويات عجائز يتعكَّزن على بعضهن البعض، وتغيم الأولى بعينيها.) 

[1mالعجوز (١) [0m[1m: [0mاحنا معاك يا نعيمة، وكفاية لحد كده، كفاية اللي حصل ومفيش حاجة في إدينا يا بنتي، دا حنا ما بنشُفشي. 

[1mنعيمة [0m(للعجوز) [1m: [0mأنا كنت شايفة اللي حصل، شفته في عنيهم من بدري. 

[1mالعجوز (٢) [0m[1m: [0mبتقولي على أبوك وأمك؟ 

[1mنعيمة [0m[1m: [0mبقول على حاجات كتير، بقول على كل حاجة، على كل اللي بيحصل. 

[1mالعجوز (٣) [0m[1m: [0mموش بإدينا. 

[1mنعيمة [0m[1m: [0mعايزين تقولوا إننا مكتفين، كلنا … القاتل … والمقتول؟ 

[1mالبنت الأولى [0m[1m: [0mهو دا اللي بنقولوا. 

[1mالبنت الثانية [0m[1m: [0mولازم تسميعه، لازم. 

[1mالبنت الثالثة [0m[1m: [0mوتعيشي معانا في الستر. 

[1mنعيمة [0m(للجميع) [1m: [0mعايزين تقولوا كده؟ 

[1mالعجوز (١) [0m[1m: [0mاحنا ما بنقلشي حاجة. 

[1mالعجوز (٢) [0m[1m: [0mكلام سامعينه من زمان. 

[1mالعجوز (٣) [0m[1m: [0mطول عمره في ودانا، طول ما فيه نخل بيتقلِّم. 

[1mنعيمة [0m(للجميع) [1m: [0mهوا ده بقه اللي قتل حسن من سنين، وهوه كان عارفه وشايفه (العجائز يضحكْن) انتوا بتضحكوا م الكلام ده؟! (تغضب) انتوا 
أصلكم راقدين في الأرض، والكساح ضارب في بدانكم (تتساءل) وصحيح، هيه كده، ناس طول عمرها ممروضة جنب الحيطان في الدِّرا ومستسلمة لكل 
اللي بيحصل، البلا اللي مالي الدنيا. 

[1mالعجوز (١) [0m(مندهشة) [1m: [0mليه كده يا بنتي؟ ليه تقلعي هدومك مرة واحدة وترميها على طول دراعك وتقفي بطولك عريانة ملط؟ 

[1mالعجوز (٢) [0m[1m: [0mأنت معيوبة يا نعيمة. 

[1mالعجوز (٣) [0m[1m: [0mمش كفاية اللي حصل لأمك وأبوك على آخر الزمن. 

[1mالبنت الأولى [0m[1m: [0mمن تحت راسك؟ 

[1mالبنت الثانية [0m[1m: [0mيا خاطية. 

(صمت) 

[1mنعيمة [0m[1m: [0mأنا خاطية (للبنت الثانية) أنا خاطية؟ (للعجائز) أنا؟! 

[1mالعجائز [0m(باستنكار، يمصمصْنَ شفاههنَّ علامة الرفض) [1m: [0mلا … لا … لا … كله إلا كده. 

[1mالعجوز (١) [0m[1m: [0mاحنا دايات ونعرف نعيمة من قمعها لضفرها. 

[1mالعجوز (٢) [0m(مؤكِّدة) [1m: [0mطول عمرها. 

[1mالعجوز (٣) [0m[1m: [0mمن منبتها. 

[1mنعيمة [0m(للعجائز) [1m: [0mأنا مش بقول على ده، لأ، أنا أصلي زعلانة من نفسي (فترة) أنا كنت موجودة (بحدة) أسكت على ناس بتقتل ناس. 

[1mالعجوز (٣) [0m[1m: [0mوإيه اللي كان في إيدك تعمليه؟ تمنعي المكتوب؟ 

[1mنعيمة [0m[1m: [0mدا لازم يتمنع (تتوقَّف) أصل المكتوب دا وحش، سجن، ومفيش مكتوب من بره، من برانا احنا اللي بنمشيله برجلينا. (فترة) وحسن جه 
للموت وحضنه (باتِّهام) وأنا كنت شيفاه هنا ع السلالم (تواجه السلالم) شفته بعنيه دي وسمعت صراخه بوداني وهو بيلطش في الحيطان وماعيطش 
عشان المكتوب. 

[1mالعجوز (٣) [0m(بإلحاح) [1m: [0mوإيه اللي كان في إيدك تعمليه؟ عايزة تعملي إيه؟ 

[1mنعيمة [0m[1m: [0mاللي ما تعملشي. 

[1mالعجوز (٢) [0m[1m: [0mتمنعي المكتوب من النفاذ؟ 

[1mالعجوز (٣) [0m[1m: [0mتجري من نصيبك؟ 

[1mالبنت الثانية [0m[1m: [0mوتروحي فين؟ فين السكة؟ 

[1mنعيمة [0m(تصعد ثلاث سلمات وتتوقف) [1m: [0mالسكة … (تتوقف) السكة إننا نمشي وما نبصش لورا، للميِّتين اللي ورانا، ما نسمعشي كل اللي قالوه 
ونقول دا نصيب ومكتوب، ونسكت ع الشر، نمشي من جنب الحيطان، ونداري على بعض، نداري اللي جوانا (تروح تتفرَّس الوجوه المحيطة بها من كل 
جانب) وأنا ما أقدرشي أعيش معاكم ولا مع الميِّتين، أحضن الشر بإديَّه، وأقول دا مكتوب. (باتِّهام) وانتو كلكم سكتوا ع الشر والغدر 
اللي حصل في البلد دي، وقفلتوا لبواب والشبابيك، واتحبستوا جوا نفوسكم. 

[1mالبنات الثلاث [0m[1m: [0mاحنا معاك يا نعيمة، احنا معاك 

[1mالعجائز [0m[1m: [0mانت بتطلعي من جلدك يا نعيمة … جلدك! 

[1mنعيمة [0m[1m: [0mأنا هاطلع من جلدي. 

(تتراجع العجائز مذعورات، وتحيط بها البنات مَبهورات ويتحركْن خلفها، يخرجْنَ ويصفعْنَ الباب الخارجي، وتنزوي العجائز، ويجلسن 
متفرِّقات في زوايا المسرح المظلمة.) 

[1mالعجوز (١) [0m[1m: [0mأمها وأبوها. 

[1mالعجوز (٢) [0m(مترحمة) [1m: [0mيا خسارة. 

[1mالعجوز (٣) [0m[1m: [0mهربوا منها وسابولها البيت، وراحوا للموت. 

[1mالعجوز (١) [0m[1m: [0mيا خسارة. 

(يُسْدَل الستار سريعًا) 

