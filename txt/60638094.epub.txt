[1mشفيقة ومتولي [0m

[1mشفيقة ومتولي [0m

تأليف شوقي عبد الحكيم 

[1mشفيقة ومتولي [0m

[1mشوقي عبد الحكيم [0m

رقم إيداع ٤٤٩٣ / ٢٠١٧ تدمك: ‭٩٧٨ ٩٧٧ ٧٦٨ ٥٨٦ ٣‬ [1mمؤسسة هنداوي للتعليم والثقافة [0mجميع الحقوق محفوظة للناشر مؤسَّسة هنداوي للتعليم 
والثقافة المشهرة برقم ٨٨٦٢ بتاريخ ٢٦ / ٨ / ٢٠١٢ إنَّ مؤسَّسة هنداوي للتعليم والثقافة غير مسئولة عن آراء المؤلف وأفكاره وإنما 
يعبِّر الكتاب عن آراء مؤلفه ٥٤ عمارات الفتح، حي السفارات، مدينة نصر ١١٤٧١، القاهرة جمهورية مصر العربية [1mتليفون: [0m‭+ ٢٠٢ ٢٢٧٠٦٣٥٢‬ [1m
فاكس: [0m‭+ ٢٠٢ ٣٥٣٦٥٨٥٣‬ [1mالبريد الإلكتروني: [0mhindawi@hindawi.org [1mالموقع الإلكتروني: [0mhttp://www.hindawi.org تصميم الغلاف: إيهاب سالم. 
يُمنَع نسْخ أو استعمال أيِّ جزء من هذا الكتاب بأية وسيلة تصويرية أو إلكترونية أو ميكانيكية، ويشمل ذلك: التصوير الفوتوغرافيَّ، 
والتسجيل على أشرطة أو أقراص مضغوطة، أو استخدام أيَّة وسيلةِ نشْر أخرى، بما في ذلك حفظ المعلومات واسترجاعها، دون إذن خطي من الناشر. 

Cover Artwork and Design Copyright © 2017 Hindawi Foundation for Education and Culture. Copyright © Shawky Abdel Hakeem 1999. All 
rights reserved. 

[1mشفيقة ومتولي [0m

[1mالمكان: [0mمنزلُ بغيٍّ.وتُترك الحريَّة لمهندس الديكور في تصوره تبعًا لاحتياجات المسرحيَّة. 

ويمكن أن يكون المسرح كله مسرحًا بنفسجيًّا، ولون جسد المرأتين نحاسيًّا. 

[1mالوقت: [0mمُنتصَف الليل.مع حركة فتح الستار يغنِّي «كورس بصوت متوسط»: 

وعد ومكتوب ع الجبين 

لازم تشوفو العين. 

على المسرح امرأتان مُنهمِكَتان في خَلعِ ملابسهما. 

(تمثيل صامت مبالَغ فيه لحرَكة التخلُّص مِن الملابس.) 

(فترة) 

[1mالمرأة الأولى: [0mشفيقة، وهي امرأة جسَدُها فارع، في مُنتصَف العمر، حلوة. [1mالمرأة الثانية: [0mعجوز ضامرة، جسَدها ضئيل، ولون بشرتها غامق، 
وكل ما فيها جافٌّ. [1mشفيقة [0m(مِنْ عند المرآة، وبصوت مخمور قليلًا) [1m: [0mالساعة واحدة بعد نصِّ الليل. 

[1mهنادي [0m[1m: [0mودا معادُه. 

[1mشفيقة [0m[1m: [0mمعاده، أيوه، نص الليل. 

[1mهنادي [0m[1m: [0mأنا عارفة اللي انتي هتقوليه. 

[1mشفيقة [0m[1m: [0mمعاده. 

[1mهنادي [0m[1m: [0mطول عمرك تقوليه. 

[1mشفيقة [0m[1m: [0mعرفاه. 

[1mهنادي [0m[1m: [0mمفيش يوم متقولهش. 

[1mشفيقة [0m[1m: [0mهوا كده. 

[1mهنادي [0m[1m: [0mانتي أصلِك بتتخبِلي بالليل. 

[1mشفيقة [0m[1m: [0mلازم ييجي. 

[1mهنادي [0m[1m: [0mوشعرك بيسقط. 

[1mشفيقة [0m[1m: [0mعرفاه. 

[1mهنادي [0m[1m: [0mوجلد وشِّك كمان. 

[1mشفيقة [0m[1m: [0mدا معاده. 

[1mهنادي [0m[1m: [0mوكل اللي تحت إيدك يصبح مر. 

[1mشفيقة [0m[1m: [0mأخويه. 

[1mهنادي [0m[1m: [0mوالعلقم يملا حنكك. 

[1mشفيقة [0m[1m: [0mمتولي، متولي. 

[1mهنادي [0m(بصوت عال) [1m: [0mوهيه دي شفيقة. 

(صمت) 

[1mشفيقة [0m[1m: [0mقاعدة استناه. 

[1mهنادي [0m(تسأل) [1m: [0mهوا كل ليلة بييجي؟ 

[1mشفيقة [0m[1m: [0mلازم ييجي. 

[1mهنادي [0m[1m: [0mالخوف بيندهله؟ 

[1mشفيقة [0m[1m: [0mأمال يسبني كده؟ قاعدة في السكَّة؟ ملطوعة؟ ودا معقول يسيبك؟ يسيبك ازاي؟ يبقى عبيط مَيعرفش حاجة يبقى ابن امبارح. (صمت) انتي 
بتقلعي هدومك؟ دي بتقع منك، من غير ما تدري، تبصي تلقيها ع الأرض. وجسدك مفضوح، وجتتك مفيش حواليها حاجة، وكل اللي لك مش لك. 

(يواصلان خلع ملابسهما فترة.) 

[1mشفيقة [0m(بإيقاع مَنْ يحكي ويتذكَّر) [1m: [0mمن يوم ما مشينا، وسبناهم، وفتنا ع الزراعية. 

[1mهنادي [0m[1m: [0mواقع، واقع، ومتبقيش عارفة تلمِّيه. 

[1mشفيقة [0m[1m: [0mمن جنب الطاحون. 

[1mهنادي [0m[1m: [0mوالناس تبقى عماله. 

[1mشفيقة [0m[1m: [0mوفتنا ع البلاد. 

[1mهنادي [0m[1m: [0mومفيش حد ساكت. 

[1mشفيقة [0m[1m: [0mوجينا أسيوط. 

[1mهنادي [0m[1m: [0mكلهم شايفين. 

[1mشفيقة [0m[1m: [0mوقعدنا في البيت ده. 

[1mهنادي [0m[1m: [0mوبيتكلموا عليه. 

[1mشفيقة [0m[1m: [0mكل ليلة استناه. 

[1mهنادي [0m[1m: [0mأنا عارفة اللي انتي هتقوليه. 

(فترة) 

[1mشفيقة [0m[1m: [0mبتقولي كل ليلة أقولو؟ أصلي لازم أقولو، أمال أسكت؟ أنا أصلي أعده أستناه لما ييجي، يكسر الباب ويدخل، ولما يدخل يقول: أنا 
جيت، ويفضل يقرب مني ويقرب، وفي إيده حاجة، ووشه مغير مش وشه، زعلان متضايق حزين مكسور واقع جنب الهدوم. 

[1mهنادي [0m[1m: [0mالخوف. 

[1mشفيقة [0m[1m: [0mمتولي، متولي، أنا عارفاه. 

(صمت) 

[1mهنادي [0m(تكفُّ عن خَلعِ ملابِسها، يبدو عليها الهلع، تتَّجه ناحيتها وتُمسك بها وتهزُّها، وتتحسَّس جسدها، وتَستعطفها) [1m: [0mنهرب، نهرب، 
نمشي من هنا، هو جه؟ 

[1mشفيقة [0m[1m: [0mنزل م القطر. 

[1mهنادي [0m[1m: [0mشايفاه. 

[1mشفيقة [0m[1m: [0mنازل قدامي. 

[1mهنادي [0m(تسأل فجأة) [1m: [0mفي إيده حاجة؟ 

[1mشفيقة [0m[1m: [0mشايفاها، حاجة. 

[1mهنادي [0m[1m: [0mوأنا كمان؟ 

[1mشفيقة [0m[1m: [0mانتي قبليه، انتي السبب؛ كان دايمًا يقول ويشتم ويزعق ويملا الدنيا: ابعدي عنها، ابعدي عنها. 

[1mهنادي [0m[1m: [0mكان عارف؟ 

[1mشفيقة [0m[1m: [0mكل الناس كانت عارفة، السبب انتي، وشفوني عند الطاحون عند بيتك في عز الضهر والشمس مالية الدنيا، عنيها على الدنيا، عنيها قد 
السما. 

[1mهنادي [0m(تهزها) [1m: [0mنمشي، نهرب، 

[1mشفيقة [0m[1m: [0mوفي ليلة جمعة ضربني، مسكني عند العتبة، ورجلي على العتبة وضربني، شدني في الأرض، وشعري وقع … جسدي كله، ورقد عليه بكل جسمه، 
وقطع من جسمي وشعري، وكلي. 

[1mهنادي [0m(منزعجة) [1m: [0mبتقولي جي؟ 

[1mشفيقة [0m[1m: [0mيوم ما جيت من عندك من عند الطاحون في ليلة جمعة وكان يكرهك. 

[1mهنادي [0m(بمسكنة) [1m: [0mنهرب يا شفيقة، أنا طول عمري أحبك، واحنا مشينا سوا، نمشي من هنا؛ عشان لما ييجي ما يلقناش، نكون مشينا، ومحدش يعرف 
لنا أثر، كل الليل ورانا نرميه نقيد فيه النار، ناكله بادينا واسنانا، منسبشي حاجة، وكله يروح، يتهد. 

[1mشفيقة [0m[1m: [0mكان يقول: هيه السبب، هنادي السبب، هنادي وش خراب، هنادي خراب … خراب. 

[1mهنادي [0m[1m: [0mمفيش حاجة من غير ولعة، كله نسيبه هنا، وحده محروق، والبلاد كتير، كتير ملو الأرض، كتير نمشي يا شفيقة، وحياة عنيك. 

[1mشفيقة [0m[1m: [0mلو كان طالك قبل ميسافر ع الجيش، ع الجهادية؟! 

[1mهنادي [0m[1m: [0mدا مكتوب. 

[1mشفيقة [0m[1m: [0mلو كان مشي ناحية الطاحون، ناحية بيتك، ناحية هنادي؟! 

[1mهنادي [0m[1m: [0mويومها أنا كنت لسه ندابه، والموت كان كتير. 

[1mشفيقة [0m[1m: [0mكان يقول: دي تخرب البيوت العمار، دي الموت في رجليها، دي كل ما تمشي يمشي الموت. 

[1mهنادي [0m[1m: [0mنصيبي، نصيبي يا شفيقة. 

[1mشفيقة [0m(تواصل خلع ملابسها) [1m: [0mوأنا رحت برجلية للموت. 

[1mهنادي [0m[1m: [0mنمشي يا أختي، نهرب، نلحق قبل ما ييجي. 

[1mشفيقة [0m[1m: [0mأشيل إيدي وأحطها، أشيل رجلي، أمشي، أقوم، أقعد … أنا، ومفيش حاجة من دا كله، من يوم ما نزلت. 

[1mهنادي [0m[1m: [0mدا وعد يا شفيقة، وعد ونزلناه، برجلينا نزلناه. 

[1mشفيقة [0m[1m: [0mوكل ما أمشي أرحله في لربع جهات، وتحت وفوق. 

[1mهنادي [0m[1m: [0mنسيبه، نبعد عن هنا، عن أسيوط. 

[1mشفيقة [0m[1m: [0mوملوش آخر، من يوم ما مشينا وخطينا وفتحنا بيت وسمعتك. 

(تركع هنادي عند قدمَي شفيقة وتشدُّ ملابسها إلى أسفل وتُجهش.) 

[1mهنادي [0m[1m: [0mمكتوب نمشي، دا جي، بتقولي جي؟ نزل م القطر؟! 

[1mشفيقة [0m(تشير إلى الباب) [1m: [0mوفتح الباب. (يُسْمَع صوت باب يفتح مُحْدِثًا صريرًا طويلًا.) ولابس بدلة الجيش، من يومها مشفتوش، بشوفو هنا 
بس عندك. 

[1mهنادي [0m(تنهار) [1m: [0mدخل؟ دخل يا شفيقة؟ متولي! 

[1mشفيقة [0m[1m: [0mخطا العتبة. 

[1mهنادي [0m[1m: [0mنلحق يا ختي، نحرقه، نهرب، وميبقاش كله نحرقه … بنار الفرن نحرقه. 

[1mشفيقة [0m[1m: [0mدا ورانا. 

[1mهنادي [0m[1m: [0mخطا العتبة؟ 

[1mشفيقة [0m[1m: [0mواقف ع الباب. 

(تُضاء بقعة في مؤخِّرة المسرح، يقف فيها شابٌّ مُكتمِل، أسمر، مَفرود، صامت، منكَّس.) 

[1mهنادي [0m(تركع) [1m: [0mخلاص لحقنا، صبح معانا؟ 

[1mشفيقة [0m(تترك مكانها وتتحرَّك مُبتعدةً عنها، تتجه إليه متوسلة) [1m: [0mانتَ جيت ياخويا؟ 

[1mمتولي [0m(مطرقًا، مستسلمًا) [1m: [0mجيت. 

[1mشفيقة [0m[1m: [0mعشان تزورني؟ 

[1mمتولي [0m(صارخًا) [1m: [0mيا شفيقة. 

(صمت) 

[1mشفيقة [0m[1m: [0mعشان الوحش اللي أنا لبساه؟ 

[1mمتولي [0m[1m: [0mدا ميتقلعش. 

[1mشفيقة [0m[1m: [0mمن يومها بقلع فيه. 

[1mمتولي [0m[1m: [0mأنا عارف. 

[1mشفيقة [0m[1m: [0mمش كل ليلة بتشوفني؟ 

[1mهنادي [0m(منزعجة) [1m: [0mفين هوه؟ 

[1mشفيقة [0m[1m: [0mأنا بشوفك وانتَ جي قبل ما تيجي. 

[1mهنادي [0m(تبحث) [1m: [0mفين، فين؟ قوليلي، قوليلي، أشوفو، مش عايزة أشوفو، شيفاه؟ 

[1mشفيقة [0m(بهدوء) [1m: [0mمن قبل ما تيجي، وانت لسه هناك. 

[1mمتولي [0m(يبسط يديه) [1m: [0mليه كده؟ ليه؟ 

[1mهنادي [0m[1m: [0mدا وعد، وعد يا شفيقة، وعد يا خويا (فترة) قبلينا. 

[1mمتولي [0m[1m: [0mقولي، ليه؟ 

[1mشفيقة [0m[1m: [0mبتقول وعد! 

[1mهنادي [0m[1m: [0mملناش فيه. 

[1mمتولي [0m[1m: [0mأنا قلت كتير بلاش المشي عند الطاحون، والدنيا محروقة، والدنيا في عزِّ البرد، والسكة مقطوعة. 

[1mهنادي [0m(منزعجة) [1m: [0mمش بإيدي أبدًا، ولا بيدك يا شفيقة (تتجه إلى شفيقة في هياج) قوليلي هو جه؟ (تبحث) ليه مش شيفاه، ليه سمعاه؟ دا نرميه 
(تشير إلى الخلف). 

[1mشفيقة [0m[1m: [0mعايزين نقلع، وبقالنا كتير، ليه؟ انت جيت؟ كل ليلة تيجي؟ تمشي من هناك لحد هنا؟ دا كتير! نص الليل وحدك، والعتمة مغيِّبة كل 
اللي تحت العين، كل ليلة؟ 

[1mمتولي [0m[1m: [0mمفيش ليلة ماجيش، عيزاني أسيبك كده تقلعي؟ وأنا آعد ساكت، وعيني عليك. 

[1mشفيقة [0m(تواجهه) [1m: [0mومفيش خلاص؟ 

[1mمتولي [0m[1m: [0mهوا دا الخلاص، تعملي اللي تعمليه بالنهار، وأنا أجيلك بالليل أزورك، هو فيه حد ميشوفشي اخته؟ فيه في الدنيا أخ ملوش في اخته؟ 

[1mهنادي [0m[1m: [0mقوليلي يا شفيقة، متسبنيش، بتقولي بيكرهني. 

[1mشفيقة [0m[1m: [0mهيه السبب (تشير إلى هنادي). 

[1mهنادي [0m[1m: [0mبتقوليلو. 

[1mشفيقة [0m[1m: [0mانتي وش خراب. 

[1mهنادي [0m[1m: [0mفين هوه؟ أشوفو، دا أنا عميانة. 

[1mشفيقة [0m[1m: [0mجرتني من أيدي. 

[1mمتولي [0m[1m: [0mانتي وهيه. 

[1mهنادي [0m[1m: [0mأبدًا، هيه اللي جت، كل ليلة كانت تيجي في عز القيالة. 

[1mمتولي [0m[1m: [0mأنا قلت بلاش. 

[1mهنادي [0m[1m: [0mوتقلع عندي. 

[1mشفيقة [0m[1m: [0mهيه اللي قلعتني، وضفرت شعري، ولبستني جلابية بالقصب. 

[1mهنادي [0m[1m: [0mأنا كنت ندابة، وانت خبطي على بيتي. 

[1mمتولي [0m[1m: [0mمفيش ليلة مازوركيش، وأفوت ع البلاد. 

[1mشفيقة [0m[1m: [0mوف يوم حطتلي أحمر. 

[1mهنادي [0m[1m: [0mالتفته كانت في جيبها. 

[1mمتولي [0m[1m: [0mبلاد، بلاد، بلاد. 

[1mشفيقة [0m[1m: [0mويومها عيطت. 

[1mهنادي [0m[1m: [0mعيطت م الفرحة، كانت تحب الحلو. 

[1mمتولي [0m(يتحرك إلى الحلف مادًّا ذراعيه) [1m: [0mأنا أقدر أنام، أنا أقدر أريح جتتي. 

[1mشفيقة [0m[1m: [0mوقلت دا كتير، وقلت أنا خايفة، وكنت خايفة. 

[1mهنادي [0m[1m: [0mبتكلمي مين؟ حرام عليك قوليلي، نطلع نجري، هدومنا لسه علينا (فترة) فين هوه؟ أشوفو بس، بيدخل منين؟ خرق الحيط؟ 

[1mمتولي [0m[1m: [0mكل اللي كان وقع، وقعتيه يا شفيقة، من صغرك وانتي كده. 

[1mشفيقة [0m(ملتهبة) [1m: [0mأبدًا، هيه اللي كانت بتعدلي في السكة، وتمسكني من إيدي … و… وفي مرة من هنا (تشير إلى صدرها). 

[1mمتولي [0m(يخفي عينيه ويزأر) [1m: [0mيا شفيقة، ليه؟ ليه؟ 

[1mهنادي [0m[1m: [0mوكنت دايمًا أخبي عنها، إيدها كانت طويلة، وكل اللي مش لها حلو. 

[1mشفيقة [0m[1m: [0mانتي اللي جرتيني من إيدي، وخدتيني الموالد، وفتنا ع البلاد، وفتحتي عنيه ع الحلو، ع الهدوم، ع الفضة، ع الفلوس، على كل اللي 
مشفتوش ولا عرفتوش ولا كنشي ليه فيه. 

(فترة) 

[1mمتولي [0m(بصوت هادئ) [1m: [0mمفيش يوم ما شفشي أختي (عاليًا) لحمي، لحمي. 

[1mهنادي [0m[1m: [0mعنيك كانت في وشك، ووشك كان أبيض، وكل اللي كان فيك حلو، والنعمة مش مُرَّة، وأنا بس وريتهالك، فتحت عنيك عليها. 

(صمت) 

[1mمتولي [0m(لنفسه) [1m: [0mدا انا مليش وش، دا أنا وشي مصبوغ في الأرض من يوم ما مشيت ورجلي حصلت البندر وسمعتك. 

[1mمتولي [0m(لنفسه) [1m: [0mدا أنا مليش وش، دا أنا وشي مصبوغ في الأرض والنيلة في كل مكان. 

[1mشفيقة [0m(لنفسها) [1m: [0mيا ريت كان ينفع، يا ريت كان في إيدي، يا ريت أطلع منه، دا أنا اللي مصبوغة، والنيلة على راسي من فوق، في بيتي، في 
جسمي (بحدة) في شفيقة، في شفيقة. 

(صمت) 

[1mهنادي [0m[1m: [0mحصلنا، بقى معانا، كل ليلة، كل ما الدنيا تغيم، نص الليل، بعد ما نرجع م البيوت، بعد ما نضحك، ونفرح، وكل اللي نشتهيه يبقى ملو 
الإيد، ملو حنكنا (تبحث) حصلنا خلاص يا ختي؟ وبتقولي في إيده حاجة؟ وزعلان، بقى معانا، جوانا، جوانا … (تجري إلى الداخل) جوانا 
(تختفي). 

[1mمتولي [0m(يروح يحاصر أخته فاردًا ذراعيه) [1m: [0mدانا مليش وش، دا أنا واقع زي شفيقة، زي أختي. 

[1mشفيقة [0m(تتراجع مذعورة) [1m: [0mوملوش آخر؟ مفيش خلاص؟ كل ليلة؟ كل ما الشمس تغيب، ليلة بعد ليلة؟ من يومها وأنا كده؟ تجيني بالليل، تملاني، 
تمشي من هناك لحد هنا، دا كتير، كتير، كتير (تجهش). 

(تُسْمَع أصوات مِن الكواليس مختلطة وغير متميِّزة على الإطلاق، تبدأ خفيفة وتتضاعف شيئًا فشيئًا، أصوات رفيعة وغليظة لنِساء وأطفال 
ورجال، وأشياء، وطَرقَعات سياط، وضحكات … إلخ. يتوهَّج المسرَح، المُمثلون ثابتون في حركتهم وكأنهم دُمى، ثم يُظْلِم المسرح مرة واحدة، 
فترة، موسيقى، يرتفع صوت الكورس — وعد ومكتوب … إلخ (مرة واحدة) حين ينتهي الكورس تُسْمَع خبطات على باب، إضاءة باهتة، نفس المكان، على 
المسرح رجل عجوز فلاح بيدِه فرقلة وعلى كتفه مِخْلَة، وكل ما فيه جافٌّ وفقير.) 

(يروح يقطع المكان، وبإيقاع صوت الرجل حين يحكي ويتذكَّر ويتوقَّف، ويتساءل، ويحكي، موسيقى حزينة خافتة.) 

[1mالأب [0m[1m: [0mكان ليا زمان بنت اسمها شفيقة، (صمت) ماتت ودفنوها، كل الناس بتشيلها الرجالة على كتفها وتغيب، وترجع الرجالة، مترجعشي البنت. 
(يدور حول نفسه) وأنا بنتي راحت من غير رجالة (فترة) راحت وحدها، ودفنوها. (يتوقف) لاكن لأ (يسأل نفسه) أنا بنتي محدش دفنها؟ ومكنشي 
فيه رجالة ولا حاجة من دا كله، الرجالة كانت ملو البلد ومحدش راح، هيه بس اللي راحت، فضلت ماشية ناحية هناك، على طول، أبدًا مكنتش 
تتلفت وراها. (يتوقف منزعجًا) وهو فيه ميت يتلفت وراه؟ فيه ميت في الدنيا شايف اللي وراه؟ الميت يفضل ماشي … ماشي، ميرجعشي، ومحدش 
يشوفو بعد كده، ويغيب عن البيوت، يغيب … يغيب. 

(تدخل شفيقة فجأة متبهرجة، تتوقف.) 

[1mشفيقة [0m[1m: [0mمين؟ 

[1mالأب [0m[1m: [0mمين؟ 

[1mشفيقة [0m[1m: [0mأبويا؟ 

[1mالأب [0m[1m: [0mدي ماتت. 

[1mشفيقة [0m(تروح تتأمل ما حولها وتصرخ) [1m: [0mاحنا في النهار. 

[1mالأب [0m[1m: [0mغابت، غابت. 

[1mشفيقة [0m[1m: [0mأنا شايفة كل حاجة. 

[1mالأب [0m[1m: [0mأبدًا. 

[1mشفيقة [0m(بجنون) [1m: [0mدا نهار. 

[1mالأب [0m(يواصل حكايته) [1m: [0mالليل كان نزل. 

[1mشفيقة [0m[1m: [0mدا نهار، مش ليل، والشمس ماليه الدنيا، الشمس ع البيوت ع الصجر، على بيتي. 

[1mالأب [0m[1m: [0mوالعين معدتشي تشوف، وهيه مشيت على طول، على طول ع السكة، ومكنشي فيه رجالة. 

[1mشفيقة [0m[1m: [0mأنا متأكدة، وعنيه لسه في وشي. 

[1mالأب [0m[1m: [0mأول ما حطت رجلها على السكة مشيت على طول. 

[1mشفيقة [0m[1m: [0mواللي بيزورني منهم بيزورني بالليل في عز العتمة. 

[1mالأب [0m[1m: [0mومرجعتشي. 

[1mشفيقة [0m(تأكد لنفسها) [1m: [0mبعد نص الليل، وميكونشي فيه حد صاحي. 

[1mالأب [0m(لنفسه) [1m: [0mوهوا فيه ميت يعود؟ 

[1mشفيقة [0m[1m: [0mغيرها، شفيقة. 

[1mالأب [0m[1m: [0mومن يومها ما رجعتشي، راحت في السكة (يتهاوى على كرسي) واللي يروح ما يرجعشي. 

[1mشفيقة [0m(مبتعدة عنه – لنفسها) [1m: [0mأخويا وأبويا؟! بالليل وبالنهار وأنا نايمة وأنا صاحية بشم هوا الدنيا؟ 

[1mالأب [0m[1m: [0mيا خوفك يا شفيقة من السكة. 

[1mشفيقة [0m(متوترة – تتفرسه) [1m: [0mأبويا؟ 

[1mالأب [0m[1m: [0mراحت، راحت (يحكي) كان بعد المغرب، والليل كان نزل واللي تمشي، تمشي بالليل (ينتصب واقفًا ويرفع صوته مؤكدًا) ومترجعشي، من ساعة 
ما تحط رِجْلها ع السكة، خلاص. 

[1mشفيقة [0m[1m: [0mأبدًا، أبدًا، محصلشي، ودا نهار (تبتعد عنه وتتأكد لنفسها) وأبويا ما يجيش كده في النهار (ترتبك) وكمان دا مش ليل، والعتمة لسه 
هناك. 

[1mالأب [0m(لنفسه) [1m: [0mليه كده؟ ليه؟ 

[1mشفيقة [0m(تحاول معرفة شيء) [1m: [0mبالنهار؟ بالليل والنهار؟ دا كتير (تنادي) يا هنادي، يا هنادي، يا هنادي. 

(فترة) 

[1mالأب [0m(لنفسه) [1m: [0mأبدًا، مش ممكن، مش هيه. (فترة) هيه راحت في السكة (يتذكر) وفاتت عليه، وأنا آعد في الضل (يتحسر) ومقلتشي العوافي، 
مقلتشي. 

[1mشفيقة [0m(لنفسها) [1m: [0mفي الضل؟ 

[1mالأب [0m[1m: [0mتحت الجميزة، عند الطاحون، جنب السكة. 

[1mشفيقة [0m[1m: [0mمن خمستاشر سنة (منكسة) لسه فاكراها، لسه شيفاها الجميزة. 

[1mالأب [0m[1m: [0mومبصتشي وراها، مشيتي على طول، وأنا آعد في الضل، تحت عنيها. 

[1mشفيقة [0m(تتفرسه) [1m: [0mأبدًا، مش هوه! 

[1mالأب [0m[1m: [0mعيني كانت عليها، وقلت دي رايحة البيت، وماشية من السكة البعيد، بعيد عن الدكاكين، وعترت وهيه بعيد، كانت حاتقع في الأرض، قمت 
وقفت على حيلي وناديت عليها.(ينادي بلا صوت ويأتي الصوت من الخلف، من بعيد، من الكواليس.) 

يا شفيقة، يا شفيقة. (صمت)، (بصوت هامس يواصل الأب) مردتش، نصبت قامتها، ووقفت شوية، ومشيت على طول. 

[1mشفيقة [0m(تندفع ناحيته فجأة) [1m: [0mأنا كنت حاتلفت، وأقف، وأرجع لبويا. 

[1mالأب [0m[1m: [0mأبوها مسمعتشي كلامه، وموقفتش عشان تشوفو، اللي وراها، اللي آعد في الضل، وعنيه ع السكة، هناك، اللي متجبشي (بمرارة) واللي يروح 
فيها ما يرجعشي، ومتشوفوش بعد كده البيوت، والناس، والعنين. 

[1mشفيقة [0m[1m: [0mيا ريتني كنت وقفت، ورجعت! 

[1mالأب [0m[1m: [0mهيه سكة واحدة، واللي يروح ميرجعشي. (صمت)، (يقطع الأب المسرح منكَّسًا مُتجاهلًا وجودها) مفيش غيرها بس اللي رجعت. 

[1mشفيقة [0m(مفزوعة) [1m: [0mمين؟ 

[1mالأب [0m[1m: [0mواحدة غازية قلولي عليها، سمعتهم بيقولوا (يُظلِم المسرح شيئًا فشيئًا، تَعلو موسيقى يتخلَّلها كلام الرجل) طول عمري باسمعهم 
يقلوها، حكاية الغازية. (فترة) بيقولوا إنها كانت موعودة، بيقولوا الكلام، حكاية الغازية الموعودة. 

(طرَقات دُفوف رتيبة بطيئة، فترة، ثم يُضاء المسرح إضاءة خفيفة مُحدِّدة ثلاث بقع ضوئية، في الطرف الأيمن للمسرح تقف شفيقة في ضوء شاحب 
خفيف أزرق، في الطرف الآخر — الأيسر — يقف الأب في ضوء شاحب خفيف — أزرق. في الوسط — إلى الخلف — بُقعة حمراء تقف فيها غازية بكل ملامح 
الغازية القديمة في أعماق الريف، نحيفة سمراء تقاطيعها مصريَّة جسدها شبه عارٍ.) 

(الحائط الخلفي للمسرح عبارة عن قِطاع في حارَة، خليط من جو سامر ورسوم شبابيك مفتوحة وبيبان وعيون مفتوحة، كلها تطلُّ على الراقصة 
المنكَّسة تحت الضوء. والرَّقصةُ هنا خليط من رقْص الغوازي على قليل من التعبير، والمفروض أنَّ الراقصة تعبِّر بالرقص عن القوى 
القدرية، الغريبة، تلك التي تُفْرَض على الإنسان.) 

[1mالأب [0m[1m: [0mمكتوب عليها إنها تنزل الوعد.(تبدأ الراقصة تتحرَّك في بطء … فترة.) 

وراحت ترقص. (فترة) في كل حتة كانت ترقص. (فترة) مكتوب، مفيش مهرب. (فترة) أبدًا مفيش. (صمت) تروح فين؟(تعنَّف الرقصة، وتشتدُّ دقات 
الدُّفوف … فترة.) 

[1mالأب [0m[1m: [0mراحت ترقص وتلِف في البلاد، وماشية على طول، على هناك، ومبصتش وراها. 

[1mشفيقة [0m[1m: [0mأنا عترت، وكنت حاقع في الأرض (بحدة) ووقفت مكاني، وكنت حارجع، ومكملشي. 

(تعلو الدقات، ويشتدُّ الرَّقْص.) 

[1mالأب [0m[1m: [0mومكنتش أبدًا تتلفِّت وراها، واللي وراها آعد في الضل، وشه في الأرض، والأرض كبيرة قد بلدنا، قد الدنيا. (صمت) وكانوا يشوفوها 
في الموالد، وف العراس، وتحت الصجر، وف لجران، وعند الشوارع. 

[1mشفيقة [0m[1m: [0mكنت حا أقف. 

[1mالأب [0m[1m: [0mوزي كل الناس بتعيش وتموت، مقدرتشي ترقص، ووقعت في الأرض. 

(تبدأ الرقصة تهزل، وتتوتَّر، وتهتزُّ الراقصة ثم تَسقُط على الأرض.) 

[1mالأب [0m(عاليًا) [1m: [0mماتت، ماتت (بصوت عادي) وزي كل الناس اللي بتقع في الأرض وتموت (عاليًا) ماتت، ماتت! (فترة)، (لنفسه) وهوا فيه ميت 
يشوف اللي وراه؟ 

(يُظلم المسرح تمامًا، ثمَّ يُضاء إضاءة باهتة. على المسرح رجلان يحملان نعشًا طويلًا أبيض، وخلفهما امرأة وحيدة منكَّسة، ويقطَع هذا 
المشهد المسرح من ناحية شفيقة إلى ناحية الأب، أي مِن اليمين إلى اليسار في صمت.) 

[1mالأب [0m[1m: [0mشالوها الرجالة بعد المغرب، ودفَنوها (يحكي) وراحت ليام، وجت ليام، وأنا آعد في الضل، تحت الجميزة (فترة) انتي عرفاها السكة جنب 
الطاحون (بصوت خالٍ من التعبير يسأل شفيقة) فاكراها، اللي مشيتي فيها، والليل نازل والبيوت وراك، مفتوحة، وانتي ماشية رايحة هناك 
(بمرارة) وأبوك آعد وراك. 

(صمت) 

[1mشفيقة [0m[1m: [0mأنا مسمعتكشي. 

[1mالأب [0m[1m: [0mعترتي وانتي ماشية، وكنت حاتقعي، والسكة وخداك، وطرحتك كانت على نص وشك، والنص التاني عريان، مكشوف، وحاجة في إيدك، هدوم، مكنشي 
فيه ناس كتير، والليل بيجري ع البلد. 

[1mشفيقة [0m[1m: [0mلو كنت قمت وشديتني من إيدي! 

[1mالأب [0m[1m: [0mدي ماتت، انتهت، ودفنوها الرجالة. قفلوا حنكها، ورشوا ميه وادوها صبار وسبوها. 

[1mشفيقة [0m[1m: [0mأنا بقيت خايفة وأنا ماشية ورِجْلي ع السكة، وشيفاك ورايا، ورايا. 

[1mالأب [0m[1m: [0mمفيش ميت يشوف أبدًا (يحكي) وهيه لما ماتت وقفلوا حنكها الغازية الموعودة (فترة صمت) أنا بقول عليها (يواصل) ماتت ناقصة عمر، 
مخلصتشي اللي عليها، اللي ع الجبين، اللي شيلاه، اللي الواحد منا بييجي بيه الدنيا على كتفه، بتاعه اللي مكتوب عليه يعمله في الدنيا، 
وكل ما يمشي يبقى على كتافه (فترة) زي الجلد، جلدنا، جلدنا. 

[1mشفيقة [0m[1m: [0mأنا مشفتكتش وانت آعد في الضل. 

[1mالأب [0m[1m: [0mأنا كنت وراكي، أنا أبوكي. 

[1mشفيقة [0m[1m: [0mسمعتك بس، وكنت حارجع من السكة. 

[1mالأب [0m[1m: [0mمفيش ميت يرجع (فترة) مفيش غيرها الغازية الموعودة، ماتت ناقصة عمر. 

(موسيقى) 

(وراح لها الهاتف على قبرها، ونادى عليها، يا نايمة في تربتك. قومي إوفي الدِّين اللي عليكي قومي، انتي لسه باقي عليكي، اللي عليكي 
مخلصشي، انتي سبتي الحِمل بتاعك هنا بره، قومي، قومي، قومي، قومي، قومي، قومي، قومي.) 

(يظلم المسرح) 

[1mالأب [0m[1m: [0mفي كل ليلة كان يروح لها الهاتف، لحد ما قامت من تربتها. 

[1mشفيقة [0m[1m: [0mأنا قمت بعد ما عترت، وكنت حارجع لما سمعتك. 

[1mالأب [0m[1m: [0mقامت من تربتها، ومسكت الصاجات، وشالت الحِمل على ضهرها. (صمت)، (تمضي الغازية ترقص بلا موسيقى.) أصل مفيش حد بييجي فاضي، كل 
واحد شيلته على كتفه، والسكة واسعة، وانتي مشيتي على طول، وأبوكي مسمعتيش كلامه، موقفتيش، ليه؟ 

[1mشفيقة [0m[1m: [0mأنا وقفت وكنت حارجع. 

[1mالأب [0m[1m: [0mعنيه كانت عليكي، وانتي في السكة، في أولها. 

[1mشفيقة [0m[1m: [0mووقعت. 

[1mالأب [0m[1m: [0mهيه مرة واحدة، اللي قامت فيها الغازية، زمان (يحكي) وزي ما بيقولوا، لسه بترقص لحد الوقت. 

(تستمرُّ الراقصة تَرقُص؛ لتعبِّر عن الصراع بين الإنسان والقدر، تعنف الموسيقى، يُظلِم المسرح، تأثير منزل البغيِّ، على المسرح الأب 
وشفيقة يتأمَّل كل منهما الآخر.) 

[1mشفيقة [0m[1m: [0mانت جيت عشان تزورني؟ النهاردة. 

[1mالأب [0m[1m: [0mأنا جيت قبل متولي. 

[1mشفيقة [0m[1m: [0mبالنهار؟ 

[1mالأب [0m[1m: [0mمتولي بيقول: دي صاحيه. 

[1mشفيقة [0m[1m: [0mمش بالليل؟ 

[1mالأب [0m[1m: [0mالنهاردة. 

[1mشفيقة [0m[1m: [0mهو جه م الجيش؟ 

[1mالأب [0m[1m: [0mالنهاردة. 

[1mشفيقة [0m[1m: [0mأخويا هيزورني؟ 

[1mالأب [0m[1m: [0mهو قال. 

[1mشفيقة [0m(بفرح) [1m: [0mمتولي هيجيني؟ 

[1mالأب [0m[1m: [0mأنا قلت دي ماتت. 

[1mشفيقة [0m[1m: [0mطول الليل بستناه. 

[1mالأب [0m[1m: [0mجي في السكة. 

[1mشفيقة [0m[1m: [0mأبويا وأخويا. 

[1mالأب [0m[1m: [0mأنا قلت دي راحت، من يوم السكة. (تدخل هنادي فرحانة تُفاجأ بوجود الأب، تحاول التراجع، لكنَّ الأب يتَّجه ناحيتها متعرِّفًا) 
وانتي قبليها يا هنادي. 

[1mهنادي [0m(مأخوذة) [1m: [0mأنا مليش ذنب، وعنيها كانت في وشها (تشير إلى شفيقة). 

[1mشفيقة [0m(بفرح صبياني) [1m: [0mمتولي جي، جي يا هنادي، بالنهار، النهاردة. 

[1mالأب [0m[1m: [0mيا ريت يتوه عن السكة. 

[1mشفيقة [0m[1m: [0mأبدًا، أبدًا، البيت ميتوهشي، كل الناس عارفاه وبيجوني من آخر البلاد، بييجوا بيتي، كلهم عارفينه وبيشاوروا عليه، مفيش حد 
ميعرفوش، ترسينته إزاز، وشبابيكه مفتوحة، تطل ع الشارع، البيت ع الشارع، في وسط الشارع، مفتوح. 

(فترة) 

[1mالأب [0m[1m: [0mزمانه وصل أسيوط، ومعاه حاجة. 

[1mهنادي [0m(تذعر) [1m: [0mملناش قعاد هنا (تتحرك إلى جانب شفيقة) نمشي. 

[1mشفيقة [0m[1m: [0mكل الناس هتشاور وتقولوا على بيت شفيقة، أخته، كلهم دخلوه، الباب من بره مكسور. 

[1mهنادي [0m[1m: [0mقبل ما يدخل. 

[1mالأب [0m[1m: [0mمسمعشي كلامي، ما عجبوش، ورفع إيده عليه، على أبوه لما قلتلو دي ماتت. 

[1mشفيقة [0m[1m: [0mأنا آعدة أستنه أخويا لما يجيني، يدخل عليه في بيتي، دا ميتوهشي. (بحدة) هو فيه حد ميعرفشي بيت شفيقة؟ 

[1mالأب [0m(يحكي) [1m: [0mأول ما دخل قال فين أختي؟ (صمت) قلتلو: سلامات من الغيبات يا متولى. (صمت) قاللي: أبدًا، منك يابا لا أنا عايز سلام ولا 
كلام، قوللي يابا على أختي في أي مكان؟ (صمت) قلتلو: ماتت يا متولي، وآدي الدوام لله (بمرارة). زعق وقاللي: والله لو ما يقولم على قتل 
الوالدين حرام لأقطعك يابا بالسكين تلات كيمان. 

[1mشفيقة [0m(بفرح حقيقي) [1m: [0mدا يوم المنى. 

[1mهنادي [0m(مندهشة) [1m: [0mانتي عايزة كده؟ 

[1mالأب [0m[1m: [0mدي ماتت. 

[1mشفيقة [0m[1m: [0mعيزاه. 

[1mهنادي [0m[1m: [0mغرايب! 

[1mالأب [0m[1m: [0mزي الغازية. 

[1mشفيقة [0m[1m: [0mأخويا هيجيني؟ 

[1mالأب [0m[1m: [0mيا ريت يتوه. 

[1mهنادي [0m[1m: [0mالبيت ميتوهش. 

[1mشفيقة [0m[1m: [0mبيتي ع الشارع. 

[1mالأب [0m[1m: [0mترسينته إزاز. 

[1mهنادي [0m[1m: [0mالبلاد كتير. 

[1mشفيقة [0m[1m: [0mلازم يجيني. 

[1mالأب [0m[1m: [0mزي ما قلت. 

(صمت) 

[1mشفيقة [0m(مفزوعة، تجري إلى الباب) [1m: [0mحاجة بتخبط! 

[1mهنادي [0m(تجري ناحيتها) [1m: [0mلازم هوه. 

[1mشفيقة [0m[1m: [0mالخبط في دماغي. 

[1mهنادي [0m(تسألها) [1m: [0mسمعاه؟ 

[1mالأب [0m[1m: [0mأنا سبته ع السكة. 

[1mشفيقة [0m(تسأله) [1m: [0mوف إيده حاجة؟ 

[1mالأب [0m(وكأنه يقرر شيئًا عاديًّا) [1m: [0mمتولي جي، جي. (فترة) ابني متولي (يسألها) مش عرفاه؟ نسيتيه؟ (بحدة) أخوك، ابني؟ انتي نسيتيه، 
أخوكي، اللي كنتي معاه، جيتني قبليه، وكنت دايمًا تخشيه، وتجري منه، وتستخبي ورا الباب، والباب كان بوص. (يمد لها يده مطاردًا) يفوت 
الإيد، إيدي كانت تفوت منه، الباب البوص (يسألها) انتي نسيتيه؟ متولي؟! (يبتعد عنها متجهًا إلى الجدار وظهره للجمهور) قلتلو: ماتت يا 
متولي، وآدي الدوام لله. 

[1mشفيقة [0m[1m: [0mأنا آعده استناه. 

[1mهنادي [0m(بقلق) [1m: [0mنمشي يا شفيقة. 

[1mشفيقة [0m[1m: [0mأخويا هيجيني؟ 

[1mالأب [0m(يطرق كفًّا بكف) [1m: [0mيا خسارة يا متولي. 

[1mهنادي [0m(يغرقها القلق) [1m: [0mالسكة مش بعيدة، وزمانه ع الباب، زمانه في أسيوط، زمانه تحت البيت، والبيت تحت العين، والباب مكسور، ومتولي 
زعلان، وبتقولي في إيده حاجة، ووشه متغير، مش وشه. (فترة) أنا عارفاه، كنت ديمًا أخاف منه، وأقابلك في العتمة، هناك ورا البيوت، وبعد 
كده ع السكة. (تتلفت حولها في خبل) كنت دايمًا أخاف وشيفاه ورايا، وأتلفت عليه (تتوقف) لاحسن يكون. (تروح تتوسل إلى شفيقة وتتحسس 
جسدها) نلحق قبل ما ييجي، ولما ييجي ميلقناش، نكون مشينا، وسبنا اللي ورانا (تتوقف) ومفيش حاجة ورانا. (تبتعد عنها). اللي ورانا 
شايلينه، كل واحد شيلته على كتفه (تصرخ) أصله مكتوب وملناش فيه (تتجه ناحية الأب) دا احنا جينا لقيناه، مخطط وجاهز، واحنا مشينا فيه 
(تواجه الجدار الخلفي، وتشبك ذراعيها عليه) وأنا ديمًا أقولك كده، في ودانك، مفيش ليلة ما قولكشي، وهو هيجينا. 

(صمت طويل) 

[1mشفيقة [0m(وهي تخطو ناحية مقدمة المسرح، تسأل) [1m: [0mواتأخر ليه؟ 

[1mالأب [0m(لنفسه) [1m: [0mدي نسياه. 

[1mهنادي [0m[1m: [0mالبلاد كتير. 

[1mشفيقة [0m(فجأة لهنادي) [1m: [0mفين الفستان الحلو؟ 

[1mهنادي [0m[1m: [0mالحلو. 

[1mشفيقة [0m[1m: [0mأبو ترتر. 

[1mالأب [0m[1m: [0mحكاية الغازية؟ (يسأل) سمعتيها يا هنادي؟ 

[1mهنادي [0m(لشفيقة، مؤكدة، محتدة) [1m: [0mمتولي جي، زمانه ع الباب. 

[1mشفيقة [0m(تفزع، تجري ناحية الباب) [1m: [0mالفستان. (تتسمَّر في صمت) قبل ما ييجي. 

[1mالأب [0m(بحدة) [1m: [0mعايز أقولها لك يا هنادي. 

[1mهنادي [0m(منزعجة – لنفسها) [1m: [0mالفستان أبو ترتر، هاه، لأ، لأ، لأ. 

[1mشفيقة [0m[1m: [0mبتاع بالليل. 

[1mالأب [0m(لهنادي) [1m: [0mمش سمعاني؟ 

[1mهنادي [0m[1m: [0mأنا ما أقدرشي، لحد كده ولأ. 

[1mشفيقة [0m[1m: [0mعشان لما ييجي يلاقيني لبساه.(تروح تتحرك في شيء من التصابي، وتتطلع إلى المرآة، وتتلاعب بجدائل شعرها، وتتحرك في حرية أكثر.) 

ويقوللي يا شفيقة، يا حبة عيني، يا أختي، يا بنت أمي وأبويا، (تغمغم بتحسر) ليه كده؟ ليه؟ 

(صمت ثقيل) 

[1mالأب [0m(يحكي) [1m: [0mأنا مشوفتهاش، أنا يا دوب سمعت كلام كانوا بيقولوه (يتوقف مرة واحدة، ويمضي يتأمل شفيقة وهي تعربد عند المرآة. يصرخ) 
بنتي، بنتي. 

[1mشفيقة [0m(بحدة) [1m: [0mعايزة الفستان. 

[1mهنادي [0m(فجأة) [1m: [0mأبو ترتر؟ 

[1mشفيقة [0m[1m: [0mلسه مسمعتيش؟ 

[1mهنادي [0m[1m: [0mسمعت! 

(فترة) 

[1mالأب [0m[1m: [0mحكاية الغازية دي حلوة، ليه مش سمعاها يا ندابة؟ اللي ماتت ناقصة عمر، هربت. 

(فترة) 

[1mشفيقة [0m[1m: [0mلو كنت قمت، وضربتني وانت في الضل، متداري ورا الجميزة، وعنيك عليه، وأنا ماشية في دخلة الليل، وعيني مفتوحة ع السكة، وشيفاك 
ورايا، انت وهوه، أخويا … (تضحك في خلاعة) هيجيني، وياخدني في حضنه (تروح تقطع المسرح) وإديه تبقى في إديه، وصدره على صدري، ونَفَسه في 
وشي، وأنا هبقه خايفة، خايفة. 

[1mهنادي [0m(منزعجة) [1m: [0mأنا يا أختي ما أقدرشي. 

[1mالأب [0m(يولول) [1m: [0mدا أنا كنت مكسور في الضل. 

[1mشفيقة [0m[1m: [0mلو كنت. 

[1mهنادي [0m[1m: [0mدا مكتوب. 

[1mالأب [0m(بصوت مَنْ يحكي حكاية يمسح شاربه ويواجه هنادي) [1m: [0mكان بعد المغرب والدفنة تمت، وكل واحد راح في سكته، كانوا اتنين رجالة، وست 
واحدة، لابسة أسود في أسود، ومعصبة، ونص طرحتها على وشها، والنص التاني مكشوف، وعينها هناك، وبتعيط (يتوقف). (يسأل) حد منكم سامعني؟ 

[1mشفيقة [0m[1m: [0mجبتيه، الفستان؟ 

(هنادي في صمت، تتحرك إلى الداخل – تختفي.) 

[1mالأب [0m(لشفيقة – بشكل عادي) [1m: [0mاتأخر؟ يمكن تاه. 

[1mشفيقة [0m[1m: [0mلازم ييجي، أنا شيفاه. 

(هنادي تدخل بالفستان.) 

[1mشفيقة [0m(تتناول منها الفستان، وتروح تتأمله) [1m: [0mبالترتر، عشان يشوفو. 

[1mهنادي [0m[1m: [0mانتي هتلبسيه؟ 

[1mشفيقة [0m[1m: [0mع اللحم. 

[1mالأب [0m(يحكي) [1m: [0mهربت، وماتت. (يتوقف) تعمل إيه؟ مش قادرة ترقص، وتهز لحمها قدام الغُرب. (صمت) وقعت في الأرض … (لهنادي) ومفيش حد هايفضل 
واقف (يسأل) فيه؟ (يحكي) مفيش، ييجي منين؟ وهيه كده العيشة (يتوقف). 

[1mهنادي [0m(مذعورة – لشفيقة) [1m: [0mقدام متولي؟ 

[1mشفيقة [0m[1m: [0mعشان يشوف أخته واللي لبساه. 

[1mالأب [0m(يحكي ويترحم) [1m: [0mلكن كانت غلبانة، الغازية الموعودة اللي عايزة تفك نفسها وسابت الرقص (يتذكر) بيقولوا إنها كانت في سامر، ووقعت 
في وسط السامر، وهيه بترقص، تقل عليها. 

[1mشفيقة [0m(تروح تخلع الفستان الذي ترتديه، يسقط منها على الأرض، تعربد قليلًا وتترنَّم بأغنية خفيفة، وتصلح الآخر، وترتديه) [1m: [0mننوس يا 
ننوس 

لاخد من بابا فلوس 

وبابا من حبه فيه 

جبلي طربوش وطاقية 

ويقوللي: 

يا روح أمك 

مارتحشي عند ماما 

من تاني، من تاني 

وأنا مالي، وأنا مالي. 

[1mهنادي [0m(تفزع) [1m: [0mأنا ما أقدرشي. 

[1mالأب [0m[1m: [0mالناس في السامر، كانت هاتتجنن لما وقعت، وقاموا يجروا عليها وسدوا حنكها، غطوها. 

[1mهنادي [0m[1m: [0mلأ، ما أقدرشي. 

[1mشفيقة [0m(تتأمل الفستان في المرآة، وتغمغم لنفسها) [1m: [0mليه كده؟ ليه؟ 

[1mهنادي [0m(تدقُّ بكِلتا يدَيها على صدرها) [1m: [0mيا خبر اسود. 

[1mشفيقة [0m(لهنادي) [1m: [0mمش أنا كده؟ 

[1mالأب [0m[1m: [0mأنا قلت حكاية الغازية؟ 

[1mهنادي [0m[1m: [0mأنا هاطلع من هنا ملط، بجلدي، قبل ما ييجي. 

[1mالأب [0m[1m: [0mقلتها كلها؟ يعني منسيتش حاجة منها؟ ما وقعشي منها في السكة. 

[1mشفيقة [0m(وهي منشغلة بتأمل وإصلاح الفستان) [1m: [0mأول ما يدخل يقول: أنا جيت. 

[1mهنادي [0m[1m: [0mأنا حاسيبِك، واسوح في البلاد. 

[1mالأب [0m[1m: [0mقلت لحد ماتت، ودفنوها؟ 

[1mشفيقة [0m[1m: [0mوانتي ماشية، امشي من جنب الحيط يا هنادي، داري نفسك. 

[1mالأب [0m[1m: [0mولما راح لها الهاتف على التربة؟ 

[1mهنادي [0m(لنفسها في توتر) [1m: [0mوالبلاد كتير، وحِملي على كتفي. 

[1mشفيقة [0m[1m: [0mهاتقعي جنب حيط. 

(هنادي تتأهَّب للخروج، والأب يُعكِّز خلفَها.) 

[1mالأب [0m[1m: [0mخديني معاكي يا هنادي، يا خراب.(يدق الباب من الخارج في عنف – تتوقَّف هنادي والأب واحدًا وراء الآخر ويتسمَّعان – صوت متولي من 
الخارج صارخًا):يا شفيقة. 

(صمت – يخرجان) 

[1mشفيقة [0m(وهي مُتسمِّرة في مكانها) [1m: [0mانت جيت يا خويا؟ متولي. 

(فترة) 

[1mالكورس [0m[1m: [0mوعد ومكتوب ع الجبين 

لازم تشوفو العين. 

(ينزل الستار في بطء) 

(انتهت) 

